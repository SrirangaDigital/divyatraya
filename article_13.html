<!DOCTYPE html>
<html>

<head>
	<meta charset="UTF-8"/>
	<title>दिव्यत्रायपादार्पितपुष्पमञ्जरी</title>
	<link href="style/reset.css" rel="stylesheet"/>
	<link href="style/style.css" rel="stylesheet"/>
</head>


<body>

<div id="page">
<p class="article_title">
अर्थप्रकाशिनीव्याख्यासहितः आत्मबोधः
</p>

<p class="sub_article">
 निवेदनम्
</p>

<p>
जीवन्मुक्तिप्राप्तये साधना 
आवश्यिका । साधना तु ज्ञानाव- लम्बिनी ॥
</p>

<p>
अध्यात्मज्ञानप्रदानार्थं रचितानां 
दर्शनग्रन्थानां मध्ये वेदान्तदर्शनमेव 
प्राचीनतमं साधनप्रधानं च ॥
</p>

<p>
वेदान्तदर्शनं तु प्रधानशाखात्रययुक्तम् । 
तेषु अद्वैतवेदान्तदर्शनमेव सुप्रसिद्धं 
पण्डितमण्डलैः बहुमान्यं च ॥
</p>

<p>
प्रवासप्रचाराभ्यां सर्वत्र अद्वैतमतप्रसारणस्य 
कीर्तिः आदिशङ्करा- चार्याणामेव 
इत्यपि सुविदितम् ॥
</p>

<p>
वैदिकधर्मस्य, ततोऽपि वेदान्ततत्त्वस्य, 
पुनरूज्जीवनार्थं श्रीशङ्कर- भगवत्पादाचार्याः 
प्रस्थानत्रयभाष्याणि रचयाञ्चक्रिरे । 
प्रसन्नगम्भीरेषु तेषु भाष्येषु या वेदान्तप्रक्रिया 
उपदिष्टा सा तु सामान्यसाधकानां 
दुरवगाह्या इत्यतः महत्कृपालवः 
आचार्यपादाः स्वयमेव कांश्चित्प्रकरणग्रन्थान् 
अपि कृतवन्तः । एतेषु प्रकरणग्रन्थेषु 
अद्वैतमतं सरलया भाषया शैल्या 
च विवृतत्वात् सुलभग्राह्यम् अभूत् । 
इत्थम्भूतप्रकरणग्रन्थानां मध्ये 
आत्मबोधाख्या कृतिः संक्षिप्ताऽपि जनप्रिया ॥
</p>

<p>
एतस्य आत्मबोधाख्यप्रकरणस्य 
उपदेशः साररूपेण दीयतेऽधुना-
</p>

<p>
शास्त्रविहितं कर्म आत्मानुभूतेः 
आरात्सहायकमपि साक्षात्साधनं 
भवितुं नैवार्हति । श्रवणमनननिदिध्यासनपूर्वकः 
अपरोक्षानुभवपर्यन्तः ज्ञानमार्ग 
एव प्रधानसाधनम् आत्मज्ञानस्य । विवेकवैराग्ये 
प्रथमसोपाने । तत्त्वजिज्ञासोः मुमुक्षोः 
मनसि विवेकवैराग्यजननाय 
बाह्यजगतः स्वप्नतुल्यत्वं देहेन्द्रियादीनाम् 
अविद्याकार्यत्वम्, अत एव तेषाम् 
आत्मावरणत्वं च अत्र स्पष्टीकृतम् । 
आत्मनि अध्यारोपितानाम् एतेषां हानोपायः 
अपि अपवादप्रकारवर्णनद्वारा 
प्रपञ्चितः ॥
</p>

<p>
मूलग्रन्थः सुलभग्राह्यः अपि 
तत्र तत्र गहनो गूढश्च आत्मस्वरूपस्य मन्दमध्यमाधिकारिणां 
दुरवगाह्यत्वात् व्याख्यानम् अपेक्षते । 
अपि च गुरूमुखेन या विद्या प्राप्ता 
भाविशिष्यवर्गस्य ज्ञानानुकूलार्थं 
तस्याः विवरणस्य भाष्य-टीका-वृत्ति-टिप्पणादि-द्वारा 
रचनं सनातनधर्म- सम्प्रदायसम्मतम् । 
एतेन अपार्थेभ्यः विद्यारक्षणं मूलतत्त्वस्य 
स्पष्टीकरणं च भवति ॥
</p>

<p>
 'अर्थप्रकाशिनी' नाम एषा व्याख्या 
एतद्दृष्टिपूता । श्रीशङ्करभगव- 
त्पादानां चरणारविन्दयोः वाक्पुष्परूपेण 
भक्त्या समार्पिता च । पिपीलिकाः 
यथा सिकताः वर्जयित्वा शर्करकणान् 
एव स्वीकुर्वन्ति तथैव सहृदयवाचकाः 
एतस्यां सारभागमेव स्वीकृत्य निस्सारभागं 
वर्जयेयुः इत्यस्माकं सदिच्छा ॥
</p>

<p class="e">
  ॥ प्रीयन्तां श्रीभगवत्पादाः 
 ॥
</p>

<p class="reference">
 -स्वामी हर्षानन्दपुरी
</p>

<p class="title" >
 अर्थप्रकाशिनीव्याख्यासहितः
आत्मबोधः
</p>

<p class="verse">
 जगतो जन्ममूलाय तस्यैव स्थितिहेतवे  । <br />
उपसंहारकर्त्रे च परस्मै ब्रह्मणे नमः ॥
</p>

<p class="verse">
 करूणार्द्रचित्तं कलिकालकल्पं <br />
भजनादिकृष्टं भवकंसकृष्णम्  । <br />
मम चित्तनाथं मरणेऽपि चिन्त्यं <br />
विमलस्वरूपं विरजं प्रपद्ये  ॥
</p>

<p class="verse">
 विघ्नराजं गणाध्यक्षं ज्ञानरूपां च 
शारदाम्  । <br />
आश्रयेऽहं मुमुक्षुर्वै ग्रन्थनिर्विघ्नपूर्तये  ॥
</p>

<p class="verse" >
 रूपं वा रूचिरं च भीमसुबलं 
वाक्पाटवं चाद्भुतं <br />
वाणी वा मधुराऽथ कोकिलसमा वित्तस्य 
वृद्धिस्तथा  । <br />
ईशत्वं धरणेश्च यं गमयितुं श्रीरामकृष्णप्रभुं <br />
निश्शक्तान्यनिशं तु भक्तिसुलभो 
यस्तं प्रभुं धीमहि  ॥
</p>

<p class="verse">
 बालानां सुखबोधाय मुमुक्षूणां स्वसिद्धये  । <br />
अर्थप्रकाशिनी नाम व्याख्येयं 
क्रियते मया  ॥
</p>

<p>
अत्युत्तमाधिकारिणां मार्गदर्शनाय 
प्रस्थानत्रयभाष्यं निर्माय तदर्थं 
ग्रहीतुमशक्नुवद्भ्यो मन्दमध्यमाधिकारिभ्यः 
सर्ववेदान्तसारसंग्रह- भूतमात्मबोधाख्यमिदं 
ग्रन्थमरचयत् परमकृपालुराचार्यः । 
ब्रह्मात्मैक्यरूपं ज्ञानं विषयः ।आत्यन्तिकसंसारनिवृत्तिः 
प्रयोजनम् । संबन्धस्तु बोधक- 
बोध्यरूपो ग्रन्थविषययोः, 
साध्यसाधनरूपश्च प्रयोजनग्रन्थयोः । 
तत्र साधनचतुष्टयसम्पन्नो मुमुक्षुरधिकारी । 
इत्यनुबन्धचतुष्टयम् ॥
</p>

<p class="verse">
 तपोभिः क्षीणपापानां शान्तानां वीतरागिणाम्  । <br/>
मुमुक्षूणामपेक्ष्योऽयमात्मबोधो 
विधीयते	 ॥१  ॥
</p>

<p>
आद्यश्लोकेनाधिकारिलक्षणं 
निरूप्यते तपोभिरिति । भगवदुक्तैः 
शारीरवाङ्मयमानसैस्तपोभिर्येषामरिषड्वर्गरूपाणि 
पापानि क्षीणानि तेषां क्षीणपापानां, शान्तानां शमादियुक्तानां, 
वीतरागिणां सर्वेष्वनात्मवस्तुषु सङ्गरहितानां, 
मकरदंष्ट्राभ्य आत्मानं मोचयितुं 
तीव्रेच्छायुक्तस्य गजेन्द्रस्येव 
संसारबन्धादात्मानं विमोचयितुमिच्छतां 
मुमुक्षूणाम् अपेक्ष्यो य आत्मबोध आत्मज्ञानं 
तत्प्रकाशको ग्रन्थश्च अपेक्ष्यः 
अपेक्षणीयः, तद्विधीयते विरच्यते 
इति चार्थः ॥
</p>

<p>
ननु साधनचतुष्टयसंपन्न 
एव मोक्षशास्त्रेऽधिक्रियत इति हि 
सर्वत्र प्रसिद्धम् । कथं तर्हादमुपपद्यते 
तपोभिरित्यादिना श्लोकेनाधिकारि- 
लक्षणमुच्यत इति यावता विवेकादयोऽत्र 
नोक्ताः इति चेत् । 
उक्तत्वा- देवोपपद्यत इतिवदामः । 
तत्र तावद्वीतरागिणामिति वैराग्यमुपपादितम् । 
शान्तानामिति शमादिषट्कम् । मुमुक्षुशब्देनैव 
मुमुक्षुता च । परिशेष- न्यायेन 
क्षीणपापानामिति विवेकः सूचितः, 
विवेकस्य पापक्षयनिर्वर्त- 
कत्वात् ॥
</p>

<p>
पूर्वोक्तैर्विवेकादिसाधनचतुष्टयसंपन्नैर्मुमुक्षुभिर्यन्मुख्यं 
साधनं मोक्षायानुष्ठीयमानं तदिदानीमुच्यते-
</p>

<p class="verse">
 बोधोऽन्यसाधनेभ्यो हि साक्षान्मोक्षैकसाधनम्  । <br />
पाकस्य वह्निवज्ज्ञानं विना मोक्षो न सिध्यति	 ॥२ ॥
</p>

<p>
बोध इति । अत्रात्मबोधादेव मुक्तिरिति 
सदृष्टान्तं प्रतिपाद्यते । यस्मात्कर्मभक्त्याद्यन्यसाधनेभ्यः 
सर्वेभ्यो ब्रह्मात्मैकत्वरूपो बोधः 
साक्षादञ्जासैव न परंपरयाऽऽत्यन्तिकसंसारनिवृत्तिरूपस्य 
मोक्षस्य मुख्यं साधनं तस्माद् ब्रह्मात्मैकत्वज्ञानं 
विना मोक्षो नैव सिध्यति । तत्र पाकस्य वह्निवदिति 
दृष्टान्तः । यथा तण्डुलजलभाजनादिषु 
सत्स्वपि विनाऽग्निं पाको न निर्वर्त्यते तद्वत् 
इति ॥
</p>

<p>
 ननु ज्ञानं विना मोक्षो न सिध्यतीति 
यदुक्तं तदसत्, कर्मणोऽपि मोक्षसाधकत्वात् । 
तद्यथा-काम्यप्रतिषिद्धकर्माकरणेन, 
आकस्मिक-प्राप्तदुरितक्षयाय 
प्रायश्चित्तकरणेन च पुनर्जन्मबीजं 
प्रदह्येत । प्रारब्धं च भोगेनैव क्षीयते । 
तस्मात्करतलामलकवन्मोक्षः 
सिद्ध एवेति प्राप्ते ब्रूते-
</p>

<p class="verse">
 अविरोधितया कर्म नाविद्यां विनिवर्तयेत्  । <br />
विद्याऽविद्यां निहन्त्येव तेजस्तिमिरसङ्घवत्	 ॥३ ॥
</p>

<p>
 अविरोधेति । यस्मात्कर्माविद्याया 
अविरोधि तस्मात्तदविद्यां न निवर्तयेत् 
अत एव तन्मोक्षसाधकं न भवेत् । नन्वविद्यानिवृत्त्या 
सह कः संबन्धो मोक्षस्य? भो भो जानासि न 
त्वं बन्धमोक्षयोः स्वरूपम्? शृणु तर्हि-निर्विशेषचिन्मात्रत्वमेवास्माकं 
स्वरूपम् । तत्कथञ्चिद्विस्मृतम- 
विद्यया । तत एवाव्याहतजनिमृतिरूपा 
संसृतिः । सा चैव बन्धः । यदा त्वविद्या 
निवर्तते तदैवास्माकं निजस्वरूपं 
प्रत्यभिज्ञायते । स्वरूपप्रत्यभिज्ञानमेव 
मोक्ष इति कथ्यते ॥
</p>

<p>
 एतत्त्वविद्याविरूद्धया 
विद्ययैव जायते न कर्मशतेनापि । 
कुतः? तस्याप्यविद्याजनितत्वात्, 
अविद्यायुक्तस्यैव द्वैतजातं 
पश्यतः कर्मणः साध्यत्वात् । तस्माद्युक्तमिदं 
यदुक्तमविरोधितया कर्म 
नाविद्यां निवर्तयेदिति ॥
</p>

<p>
 विद्यायास्त्वविद्याविरूद्धत्वान्निहन्त्येव 
साऽविद्याम् । यथा सूर्यादीनां तेजोऽतिनिबिडमपि 
तिमिरसङ्घं क्षणमात्रेणैव निहन्त्यनायासेनैव, 
वाय्वादीनि चाविरोधित्वाद्वर्षशतेनापि 
तिमिरनिबर्हणं कर्तुं न शक्नुवन्ति, 
तद्वदेव, विरोधाभावात् कर्म अविद्यां 
व्यपोहितुं न प्रभवेत् ॥
</p>

<p>
अथ यदुक्तं नित्यकर्ममात्रकरणादिना 
मुक्तिः करतलायत इति तत्प्रतिवक्तव्यम् । 
तत्र तावदनेकजन्मसञ्चितानि 
देवतिर्यङ्मनुष्य- जन्मदातृणि 
सुकृतदुष्कृतमिश्राण्येकेनैव 
जन्मना नश्यन्तीत्युक्तिः साहसमेव । 
भोगेनास्य जन्मनः प्रारम्भकं सञ्चितैकदेशं 
कमzव विनश्येत् न सञ्चितं सर्वमिति 
सम्यगवगन्तव्यम् । परिशिष्टं कर्म 
जन्मान्तराण्या- रभेतैव । नित्यकर्मणोऽपि 
प्रत्यवायदोषपरिहारेण साकं 
पुण्यलोकप्राप्ति- रूपफलं 
कथितं श्रुतिस्मृतिषु । अतः कर्मणा 
पुनर्जन्मबीजप्रदहनं मोक्षो वा न 
संभवति । तस्माज्जरतीदन्तवच्छिथिलाः 
पूर्वपक्षयुक्तयो वेदान्त- करताडनं 
सोढुं नैव क्षमाः ॥
</p>

<p>
ब्रह्मादिस्तम्बपर्यन्तानां भूतानां 
पृथक्पृथगुपलभ्यमानत्वात्, 
अन्यस्य सुखाद्यनुभवेनापरस्य 
तदनुभवादर्शनाच्च कथमिदमुपपद्यतेऽद्वैतात्म- 
ज्ञानादेव मुक्तिः?-इत्याशङ्कायां 
प्राप्तायां परिहरति-
</p>

<p class="verse">
 परिच्छिन्न इवाज्ञानात्तन्नाशे 
सति केवलः  । <br />
स्वयं प्रकाशते ह्यात्मा मेघापायेंऽशुमानिव	 ॥४ ॥
</p>

<p>
परिच्छिन्न इति । अपरिच्छिन्न आकाश 
एकोऽपि घटाद्युपाधि- सम्बन्धेन 
परिच्छिन्नोऽनेकश्चेति यथाऽज्ञानाद् 
गृह्यते  तथाऽपरिच्छिन्नोऽ- द्वितीय 
आत्माऽपि देहेन्द्रियमनआद्युपाधियोगात्परिच्छिन्न 
इव बहुरिव च गृह्यतेऽज्ञानादेव । यदा 
तु तदज्ञानं ज्ञानेन विनाश्यते तदाऽऽत्मा 
केवलः स्वयं प्रकाशते । श्लोके 
केवलशब्देनाद्वितीयत्वं स्वयंशब्देन 
प्रकाशान्त- रानपेक्षा चात्मनो सूच्येते । 
मेघापाय इति तत्र दृष्टान्तः । यथांशुमान् 
रविः सति मेघे तिरोहितो मेघेऽपनुन्ने 
स्वयमेव प्रकाशत आत्मानं प्रकटीकरोति 
तद्वत् । मेघस्यागमापायाभ्यामंशुमतः 
प्रकाशो यथाऽत्यन्तमस्पृष्ट- 
स्तथाऽऽत्माऽप्युपाधियोगायोगाभ्यामत्यन्तमलिप्त 
इति नैव विस्मर्तव्यम् ॥
</p>

<p>
आत्मनः परिच्छिन्नत्वं बहुत्वं चाज्ञानादेव 
कल्पितमित्युक्तम् । इदानीमज्ञाननिवृत्त्युपायः 
सूत्ररूपेणोच्यते अज्ञानकलुषमिति । 
उत्तरत्र च स प्रपञ्चयिष्यते-
</p>

<p class="verse">
 अज्ञानकलुषं जीवं ज्ञानाभ्यासाद्विनिर्मलम्  । <br />
कृत्वा ज्ञानं स्वयं नश्येज्जलं कतकरेणुवत्	 ॥५ ॥
</p>

<p>
अज्ञानकलुषमिति । जीवो नाम प्राणभृत्, 
जीवते: प्राण- धारणार्थत्वात् । स एव कार्यकरणाध्यक्षः 
कर्ता भोक्ता च । स परस्य ब्रह्मणो 
नांशो न विकारो न वा तस्मादत्यन्तं भिन्नः । 
परमार्थरूपेण स परं ब्रह्मैव, जीवत्वं 
च तस्याज्ञानादेव कल्पितम् । अज्ञानमेव 
तस्य कालुष्यम् । तमज्ञानकलुषं 
जीवं ज्ञानाभ्यासो निर्मलीकरोति । 
अभ्यास आवृत्तिः । ज्ञानाभ्यास इति प्रत्ययावृत्तिरूच्यते । 
ब्रह्मात्मैकत्वबोधकानि शास्त्राचार्योपदिष्टान्यहंब्रह्मास्मीत्यादीनि 
वाक्यानि दर्शनपर्यन्तमावार्ति- 
तव्यानि तण्डुलनिष्पत्तिपर्यन्तं 
कर्तव्यावघातादिवत् ॥
</p>

<p>
ननु यज्ज्ञानमज्ञानं निवर्तयति 
तस्यावशेषादात्मनोऽद्वैतहानिः स्यात् । 
न । तस्यापि ज्ञानस्य नाशाद् अज्ञाननाशसमकाल 
एव । तदेव कतकरेणु- दृष्टान्तेन 
विवृणोति । कतको नाम जलनिर्मलीकरणगुणयुक्तो 
बीज- विशेषः । तस्य रेणुः धूलिः कतकरेणुः । 
यथा जले विक्षिप्तः कतकरेणु- र्जलं 
विनिर्मलं कृत्वाऽनन्तरं स्वयमपि नश्यति-अदर्शनं 
प्राप्नोति- तथा ज्ञानमपि मनोवृत्तिरूपमावृत्तं 
सद् अज्ञानं नाशयित्वा स्वयं नश्येत्प्रयोजनाभावात् । 
तस्मान्नाद्वैतहानिरात्मनः । आत्मनोऽद्वैतहानि- 
निवृत्तय एव प्रवृत्तोऽयं दृष्टान्तः, 
न तु जलमलवज्जीवकालुष्यस्य 
सत्यत्वस्थापनायेत्यवधेयम् ॥
</p>

<p>
अत्र कश्चित्प्रत्यवतिष्ठेत 
अनेकभोग्यभोगोपकरणादियुक्तस्य 
बहु- रूपस्य रागद्वेषादिगुणाश्रयस्यैतस्य 
विचित्रजगतः प्रत्यक्षमुपलभ्यमानत्वा- 
त्कथमिदमुच्यत आत्माऽद्वैत 
इति? अत उत्तरं पठति-
</p>

<p class="verse">
 संसारः स्वप्नतुल्यो हि रागद्वेषादिसङ्कुलः  । <br />
स्वकाले सत्यवद्भाति प्रबोधे सत्यसद्भवेत्	 ॥६ ॥
</p>

<p>
संसार इति । स्यादात्मनोऽद्वैतहानिर्यद्येतज्जगत्सत्यमभविष्यत् । 
न तु तत्सत्यम् । तद्यथेत्युच्यते 
संसार इति । संसारो जगत्तस्मिन्निविष्टमनसः 
संसरणे हेतुत्वात्तस्य । स एष संसारो रागद्वेषादिसङ्कुलः । 
रागशब्देन तज्जनकवस्तूच्यते । 
तथा द्वेषशब्देनापि । आदिपदेनौदासीन्यं 
ग्रहीतव्यम् । सङ्कुलः सङ्कीर्णः 
रागद्वेषादिजनयितृणि 
वस्तूनि तस्मिन्सङ्कीर्णा- नीत्येतत्संसारो 
रागद्वेषादिसङ्कुल इति वार्णितः । 
स एष स्वप्नतुल्यः स्वप्नसमानः । कुतः? 
यतः स्वकाले सत्यवद्भाति प्रबोधे 
चासद्भवेत् । यथा स्वप्नकाले मन:कल्पितानि 
सुखदु:खाभयादिहेतूनि वस्तूनि 
सत्यव- द्भान्ति, प्रबोधे चासन्ति भवेयुस्तथाऽज्ञानकाले 
द्वैतमिदं जगत्सत्यवद्भात्वा सर्वव्यवहारास्पदं 
भूत्वा सुखदुःखाद्यनुभवान्भावयित्वा, 
सति नित्यात्म- बोधे निश्शेषं निवर्तत इति 
न तस्य तथ्यत्वं तत्त्वज्ञैरभ्युपगम्यते ॥
</p>

<p>
ननु जगत्स्वप्नतुल्यमित्युक्तम् । 
स्वप्नस्य च मिथ्यात्वं सर्वानुभव- गम्यम् । 
न तु प्रतिक्षणमुदरशूलवत्प्रत्यक्षमुपलभ्यमानस्यास्य 
जगतो वैतथ्यं सुखेन साधयितुं शक्यते 
केनचित् । अपि च तस्य सत्यत्वं तस्य 
मूलं मूलात्तस्योत्पत्तिप्रकारश्च 
सर्वज्ञदेश्यैरनैकैराचार्यैर्महता 
परिकरबन्धेन प्रतिपिपाद्यन्ते । 
अचेतनं त्रिगुणात्मकं नित्यं प्रधानमेव 
स्वतन्त्रं जगत्कारणमिति साङ्ख्याः । 
नित्याः परमाणव एव द्व्याणुकादिक्रमेण 
जगदुत्पादयन्तीति वैशेषिकाः । 
शून्यं वा विज्ञानं वेति बौद्धाः । कालः 
स्वभावो नियतिर्यदृच्छा भूतानि 
चत्वारि वेत्यन्ये वादिनः । सर्वज्ञदेशीयैः 
प्रबलतर्कपूर्वकं प्रतिपिपाद्यमानत्त्वात्तेषां 
वादानामन्यतमस्य सत्यत्वमित- 
रेषां च मिथ्यात्वमवश्यं निर्णेतव्यं 
यावता जिज्ञासोर्मुमुक्षोर्विप्रतिपत्तिर्न 
भवेदिति चेत् ॥
</p>

<p>
सत्यम्; अत एवाचार्यः सूत्रभाष्यादिष्वेतान्सर्वान्पक्षान् 
केशान्क्षुर इवारण्यमग्निरिव तमस्तेज 
इव निश्शेषं नाशितवान् । तान्यधीयतां 
यदि भवान्मुमुक्षुः ॥
</p>

<p>
मनसाऽपि विचिन्तयितुमशक्यस्यैतस्य 
विचित्रजगतो रचना सर्वज्ञं सर्वेश्वरं 
सर्वशक्तिमभिन्ननिमित्तोपादानकारणं 
परब्रह्मभूतं परमेश्वरं विना लोष्टाश्मतुल्यादिभिरचेतनैः 
प्रधानादिभिः कल्पसहस्रेणापि 
कर्तुं न शक्यत इत्येवाचार्यसंमतसिद्धान्तः । 
सोऽपि प्रौढिवादेनोक्तः । द्वैतस्य 
मायामात्रत्वमद्वैतस्य परमार्थत्वमेवेष्टतरमाचार्यस्य ॥
</p>

<p>
इदानीं तु ग्रन्थेषु यो विवर्तवादरूपः 
सिद्धान्तः यमाश्रित्याद्वैताद्- 
ब्रह्मणः सृष्टिप्रकारः प्रतिपादितः 
स्थूणानिखननन्यायेन दृढीकृतश्च 
तमेवाचार्योऽवतारयति-
</p>

<p class="verse">
 तावत्सत्यं जगद्भाति शुक्तिका 
रजतं यथा  । <br />
यावन्न ज्ञायते ब्रह्म सर्वाधिष्ठानमद्वयम्	 ॥७ ॥
</p>

<p>
तावत्सत्यमिति । कोऽयं विवर्तः? 
'अतत्त्वतोऽन्यथाप्रथा विवर्त इत्युदीरितः ।' 
यथा शुक्तिकाया रजतवदवभासनम् । 
अत्र शुक्तिकाऽ- धिष्ठानमित्युच्यते । 
रजतं तस्मिन्नध्यस्तमविद्यया । 
यावदधिष्ठानं शुक्तिकातत्त्वं 
न ज्ञायते तावद्रजतं सत्यवद्भाति । 
तथा यस्मिन्निदं द्वैतं जगदध्यस्तमविद्यया 
तत्सर्वाधिष्ठानमद्वयं ब्रह्म 
यावन्न ज्ञायते तावदेव सत्यत्वमस्य 
जगतः । यदा तु शास्त्राचार्योपदेशैः 
स्वानुभवेन च तद्ब्रह्मणो ज्ञानमुदेति 
तदैव जगन्निवर्तते दृष्टे शुक्तिकातत्त्वे 
रजतं यथा ।
</p>

<p>
ब्रह्मविवर्तमिदं जगदित्युक्तम् । 
अनेन ब्रह्मैव जगतोऽभिन्ननिमित्तो- 
पादानमिति सिद्धम् । तदेव वारिदृष्टान्तेन 
विव्रियते-
</p>

<p class="verse">
 उपादानेऽखिलाधारे जगन्ति परमेश्वरे  । <br />
सर्गस्थितिलयान्यान्ति बुद्बुदानीव 
वारिणि	 ॥८ ॥
</p>

<p>
उपादान इति । वारिणा सृष्टानि तरङ्गफेनबुद्बुदानि 
वारिमयान्येव भूत्वा वारिण्येव स्थित्वा 
पुनर्वारिण्येव विलीयन्ते, एवमेवाभिन्न- 
निमित्तोपादानेऽखिलाधारे परमेश्वरे 
परब्रह्मण्यनादिकालप्रवृत्तानि 
कल्पे कल्पे भवानि जगन्ति सर्गस्थितिलयानुपयान्ति ॥
</p>

<p>
बुद्बुदादीनि सर्वाणि वारिमयान्यपि 
वारिणः पृथङ्नामरूपयुक्ता- 
नीत्यतो न तान्यत्यन्ताभिन्नानि वारिणः; 
तद्वज्जगदपि ब्रह्मणो नात्यन्ता- भिन्नमित्याशङ्कायां 
नामरूपाणां कल्पितत्वं प्रतिपिपादयिषन्नाह-
</p>

<p class="verse">
सच्चिदात्मन्यनुस्यूते 
नित्ये विष्णौ प्रकल्पिताः  । <br />
व्यक्तयो विविधाः सर्वा हाटके कटकादिवत्	 ॥९ ॥
</p>

<p>
सच्चिदात्मनीति । निर्विकारे 
हाटके सुवर्णे विविधाः कटककेयूर- 
कुण्डलादयः सर्वा आभरणव्यक्तयः 
प्रकल्पिता एव, न सत्याः । 'वाचारम्भणं 
विकारो नामधेयं लोहमित्येव सत्यम्' 
इति हि छान्दोग्यश्रुतिः (६.१.५) । 
एवमेव सच्चिदात्मनि सत्यज्ञानस्वरूपिणि 
मणिगणः सूत्रे इव सर्वस्मिन्ननुस्यूते 
सर्वगते सर्वान्तर्यामिणि नित्ये कालत्रयाबाधिते 
विष्णौ सर्वव्यापके ब्रह्मादिस्तम्बपर्यन्ता 
विविधाः सर्वा व्यक्तयः प्रकल्पिता 
एव न तत्त्वतो विद्यन्त इत्यर्थः ॥
</p>

<p>
उक्तार्थमेवाकाशदृष्टान्तेनोपसंहरति-
</p>

<p class="verse">
 यथाऽऽकाशो ह्षीकेशो 
नानोपाधिगतो विभुः  । <br />
तद्भेदाद्भिन्नवद्भाति तन्नाशे केवलो 
भवेत्	 ॥१० ॥
</p>

<p>
यथेति । विभुरप्याकाशो घटमठाद्यन्तर्गतत्वादुपाधिभेदेन 
भिन्नव- द्भाति घटाकाशो मठाकाश 
इति च व्यवह्रियते । अपि च घटाद्युपाधिषु 
विनश्यत्सु केवलाकाशरूपेणैवावभासते । 
तथा विभुरप्यात्मा देवमनुष्य- तिर्यक्-शरीर-रूपेषूपाधिषु 
गतोऽत एव ह्षीकेश इन्द्रियाधीशः 
क्षेत्रज्ञो भिन्नभिन्नोपाधिमनु भिन्नवद्भासते । 
प्रागपि केवल एव सन् देहाद्युपाधिषु 
ज्ञानेन नश्यत्सु केवल एवावतिष्ठते ॥
</p>

<p>
अथ जीवस्य बन्धमोक्षप्रक्रियाऽऽरभ्यते । 
तत्र तावद्बन्धकारणं निरूप्यते-
</p>

<p class="verse">
 नानोपाधिवशादेव जातिवर्णाश्रमादयः  । <br />
आत्मन्यारोपितास्तोये रसवर्णादिभेदवत्	 ॥११ ॥
</p>

<p>
नानेति । स्वरूपतो निर्गतसमस्तोपाधौ 
परब्रह्मभूते कार्यकरणसङ्घातं 
प्रविष्ट इव बद्ध इव दृश्यमाने शुद्ध आत्मनि 
देवमनुष्यतिर्यगादिजातयो 
ब्राह्मणादिवर्णा ब्रह्मचर्याद्याश्रमाः, 
आदिपदेनावभासमानानि नामानि 
च रूपाणि च देहादिनानोपाधिवशादेवारोप्यन्ते 
न तु स्वतो विद्यन्ते । यथा स्वतो नीरसे वर्णविहीने 
च तोये शर्करलवणहरिद्राकुङ्कुमाद्युपाधि- 
वशान्मधुरादिरसाः पीतादिवर्णाश्चाध्यस्यन्ते 
तद्वत् । एवमात्मन्यनात्मधर्मा- 
रोपणमेव बन्धकारणमित्यवगम्यते । 
तदपवाद एव च मोक्षकारण- मित्यनुमीयते ॥
</p>

<p>
येभ्य उपाधिभ्यः शुद्धात्माऽऽत्मानं 
बद्धं मन्यते, येभ्यश्च जातिवर्णाश्रमादय 
आत्मन्यारोपितास्ते त्रय इदानीं वर्ण्यन्ते । 
तत्र तावत्स्थूलोपाधिः-
</p>

<p class="verse">
 पञ्चीकृतमहाभूतसम्भवं 
कर्मसञ्चितम्  । <br />
शरीरं सुखदुःखानां भोगायतनमुच्यते	 ॥१२ ॥
</p>

<p>
पञ्चीकृतेति । शरीरमेव स्थूलोपाधिः । 
तत्पञ्चीकृतेभ्यो महाभूतेभ्यः 
सम्भूतम् । पुण्यपापरूपकर्मभिश्च 
सञ्चितं सम्पादितम् । तदेतदिन्द्रियविषय- 
संयोगजसुखदुःखानां भोगस्यायतनमाश्रयमधिष्ठानमित्युच्यते; 
तत्रैव तेषामनुभवदर्शनात् ॥
</p>

<p>
इदानीं सूक्ष्मोपाधिः कीर्त्यते-
</p>

<p class="verse">
 पञ्चप्राणमनोबुद्धिदशेन्द्रियसमन्वितम्  । <br />
अपञ्चीकृतभूतोत्थं सूक्ष्माङ्गं भोगसाधनम्	 ॥१३ ॥
</p>

<p>
पञ्चेति । प्राणापानव्यानोदानसमानाः 
पञ्चप्राणाः ते सर्वे मुख्यप्राणस्य 
वृत्तयः । 'प्राणः प्राग्वृत्तिरूछ्वासादिकर्मा । 
अपानोऽर्वाग्वृत्तिर्निश्श्वासादि- 
कर्मा । व्यानस्तयोः सन्धौ वर्तमानो 
वीर्यवत्कर्महेतुः । 
उदान ऊर्ध्ववृत्ति- रूत्क्रान्त्यादिहेतुः । 
समानः समं सर्वेषु अङ्गेषु योऽन्नरसान्नयतीति' 
इत्याचार्यः स्वयमेव सूत्रभाष्ये 
(२.४.१२) पञ्चप्राणान्निरूक्तवान् । 
मनः सङ्कल्पविकल्पात्मिकाऽन्तःकरणवृत्तिः । 
बुद्धिर्निश्चयरूपिणी अन्तः- 
करणवृत्तिः । चक्षुरादीनि पञ्च 
ज्ञानेन्द्रियाणि वागादीनि च पञ्चकर्मेन्द्रि- 
याणि संहत्य दशेन्द्रियाणि भवन्ति । तैः 
समन्वितमिदं सूक्ष्माङ्गं सूक्ष्म- शरीरम् । 
तदपञ्चीकृतभूतेभ्यः तन्मात्रेभ्य 
उत्थितम् । तदेतदात्मनो भोगसाधनमित्युच्यते 
तदुपहितस्यैवात्मनः सुखादिभोगानुभवदर्शनात् 
तद्द्वारैव भोगस्य सिद्धेः ॥
</p>

<p>
अथ तृतीयोपाधिः कारणशरीराख्यः-
</p>

<p class="verse">
 अनाद्यविद्याऽनिर्वाच्या 
कारणोपाधिरूच्यते  । <br />
उपाधित्रितयादन्यमात्मानमवधारयेत्	 ॥१४ ॥
</p>

<p>
अनादीति । योनिः कारणमव्याकृतमाकाशं 
परमव्योम माया प्रकृतिः शक्तिस्तमश्छायाऽज्ञानमनृतमव्यक्तमित्येवमादिभिर्बहुभिः 
शब्दैरभिलप्यमानाऽविद्यैव कारणोपाधिः 
कारणशरीरमित्युच्यते विद्वद्भिः । 
पूर्वोक्तशरीरद्वयस्य सर्वस्य 
च जगतः कारणादात्मनोऽज्ञानमेव 
कारणशरीरमित्यभिधीयते । 
सा चानादिरितीष्यते तत्कार्यभूतेन 
मनसा तन्मूलानवगतेः । सदित्यसदिति 
सदसदिति वा भिन्नमित्यभिन्नमिति 
भिन्नाभिन्नमिति वा साङ्गमित्यनङ्गमित्युभयात्मकमिति 
वा कथञ्चित्केन- चित्प्रकारेणाऽपि 
तस्याः स्वरूपं निर्वक्तुमशक्यमित्यतोऽनिर्वाच्येति 
कथ्यते । स्थूलसूक्ष्मकारणोपाधित्रितयाद् 
आत्मानमन्यमित्यवधारयेत् 
निश्चिनुयात् ज्ञानात्मकत्वात्तस्य, 
अज्ञानात्मकत्वाच्च तेषाम् ॥
</p>

<p>
पूर्वोक्ताः स्थूलसूक्ष्मकारणोपाधय 
एवेदानीं प्रकारान्तरेण पञ्चधा प्रविभज्यन्ते । 
तेभ्य आत्मविवेचनार्थमेवैतदुच्यते-
</p>

<p class="verse">
 पञ्चकोशादियोगेन तत्तन्मय 
इव स्थितः  । <br />
शुद्धात्मा नीलवस्त्रादियोगेन स्फटिको 
यथा	 ॥१५ ॥
</p>

<p>
पञ्चकोशेति । अन्नमयप्राणमयमनोमयविज्ञानमयानन्दमयाः 
पञ्च- कोशाः । क्षुरमिव कोश एते सर्व 
आत्मानमाच्छादयन्तीति कोशा 
अभिधीयन्ते । तत्रस्थूलशरीरमेवान्नमयकोशः, 
तस्यान्नसम्भवादन्नेनैव वर्धमानात्वाच्च । 
प्राणादिपञ्चवायव एव प्राणमयकोशः । 
अहङ्कार- ममकारकारणं मन 
एव मनोमयकोशः । कर्तृभावयुक्ता 
चिच्छायोपेता धीरेव विज्ञानमयकोशः । 
भोक्तृभावयुक्ताऽऽत्मानन्दभाक् 
कारण- शरीराख्याऽविद्यैवानन्दमयकोशः । 
शुद्धात्मा पञ्चकोशयोगेन तत्तत्कोश- 
मय इव स्थितो लक्ष्यते । न तु स्वरूपत एव 
तत्तन्मयो भवति । यथा हि स्वभावतो वर्णरहितः 
शुद्धः स्फटिको नीलरक्तपीतवस्त्रपुष्पादियोगेन 
तत्सामीप्येन वा नील इव रक्त इव पीत इव 
वा दृश्यते; किन्तु स्वरूपेण सदा वर्णरहितः 
शुद्धश्च; तद्वदात्माऽपि पञ्चकोशैरीषन्मात्र- 
मप्यस्पृष्ट इति भावः ॥
</p>

<p>
एतर्हि आत्माऽनात्मविवेकप्रकारः 
प्रस्तूयते-
</p>

<p class="verse">
 वपुस्तुषादिभिः कोशैर्युक्तं 
युक्त्यवघाततः  । <br />
आत्मानमन्तरं शुद्धं विविच्यात्तण्डुलं 
यथा	 ॥१६ ॥
</p>

<p>
वपुस्तुषादिभिरिति । तुष इव विद्यमानत्वाद्वपुरेव 
तुषो वपुस्तुषोऽन्न- मयकोश इति यावत् । 
आदिशब्देनेतरे कोशा गृह्यन्ते । तैरेतैः 
कोशैर्युक्तं दृढबद्धमिव सर्वकोशान्तरतमं 
परिशुद्धमात्मानं मुसलाद्यवघाततो 
यथा तण्डुलकणं तुषाद्विविच्यात्तथा 
श्रुत्यनुगृहीतमननरूपयुक्तेरवघाततो 
विविच्यात् पृथक्कुर्यादित्यर्थः ॥
</p>

<p>
यमात्मानं पञ्चकोशेभ्यो विविच्य 
विद्यात्तस्य सच्चित्स्वरूपत्वं 
सर्वजगत्वं चोक्तं नवमे श्लोके । 
एवं तर्हि कस्मात्स न सर्वत्रावभासत इत्याशङ्कायां 
समाधत्ते-
</p>

<p class="verse">
 सदा सर्वगतोऽप्यात्मा न सर्वत्रावभासते  । <br />
बुद्धावेवावभासेत स्वच्छेषु प्रतिबिम्बवत्	 ॥१७ ॥
</p>

<p>
सदेति । सदा सर्वगतः सर्वव्याप्यप्यात्मा 
सर्वत्र देहेन्द्रियादिषु बाह्यवस्तुषु 
वा नावभासते न प्रकटीभवति । 
किन्तु साधनचतुष्टयाभ्यासेन 
शुद्धीकृतायां बुद्धावेवावभासेत 
तस्या एवात्मप्रतिफलनयोग्यत्वात् । 
तत्र दृष्टान्तः स्वच्छेषु प्रतिबिम्बवदिति । 
सदा सर्वत्र सूर्ये प्रकाशमानेऽपि भूमिकुड्यावृक्षादिषु 
प्रतिफलनशक्तिरहितेषु 
न प्रतिबिम्बीक्रियते । प्रतिफलनशक्तियुक्तेष्वप्यादर्शादिषु 
मलिनेषु न प्रतिफलति मलिनत्वा- 
देव । यदा त्वादर्शादयः स्वच्छीक्रियन्ते 
तदैव सोऽवभासते । तथाऽऽत्म- विषयेऽपि 
मन्तव्यम् ॥
</p>

<p>
बुद्धौ प्रतिबिम्बित आत्मा बुद्ध्याश्रये 
देहे वर्तमान इव दृश्यमानोऽपि देहादिभ्यो 
विलक्षण एव केवलः साक्ष्येवेति दर्शयितुं 
ब्रूते-
</p>

<p class="verse">
 देहेन्द्रियमनोबुद्धिप्रकृतिभ्यो 
विलक्षणम्  । <br />
तद्वृत्तिसाक्षिणं विद्यादात्मानं राजवत्सदा	 ॥१८ ॥
</p>

<p>
 देहेन्द्रियेति । देहस्तावत्स्थूलशरीरमन्नमयकोशः । 
इन्द्रियशब्देन दशेन्द्रियाणि पञ्चप्राणाश्च 
गृह्यन्ते । तेन प्राणमयकोशोऽपि 
सूचितः । मनश्शब्देन तु मनोमयकोशः 
सूच्यते । बुद्धिपदेन विज्ञानमयकोशो 
लक्ष्यते । एतैस्त्रिभिः कोशैः सूक्ष्मशरीरं 
गृह्यते । प्रकृतिरनादि- रनिर्वाच्याऽविद्या । 
सैवानन्दमयकोशः कारणशरीरम् । 
आत्मा त्वेतेभ्यः सर्वेभ्यो विलक्षणो विसजातीयोऽत्यन्तं 
भिन्न एव । तेषां देहेन्द्रियादीनां गमनागमनदर्शनश्रवणोच्छ्वासनिश्श्वाससङ्कल्पविकल्पनिश्चयसुखदु:ख- रूपाणां वृत्तीनां साक्ष्येवात्मा, अकर्तृत्वात्तस्य । 
राजवदिति दृष्टान्तः । मन्त्रिसेनापत्याद्यधिकारिभ्यो 
भिन्नस्तेषां स्वामी राजा स्वायमकुर्व- 
न्किञ्चिद् यथा तेषां कर्मणां साक्षी 
तथाऽऽत्माऽपि स्वयमविक्रियस्तेषां 
देहेन्द्रियादीनां वृत्तिसाक्षीत्यर्थः ॥
</p>

<p>
 नन्वात्मा साक्षीति यदुक्तं तदसत्, 
सर्वस्य लोकस्य दर्शन- श्रवणगमनचिन्तनादिक्रियाप्रवृत्तिदर्शनात् । 
कर्तृत्वभोक्तृक्त्वादिलक्षण 
एवात्मेति चेत् । 
न । कर्तृत्वादीन्यध्यस्तान्यविवेकितयाऽस्मिन्नकर्तरि । 
तद्यथा-
</p>

<p class="verse">
 व्यापृतेष्विन्द्रियेष्वात्मा 
व्यापारीवाविवेकिनाम्  । <br />
दृश्यतेऽभ्रेषु धावत्सु धावन्निव यथा 
शशी	 ॥१९ ॥
</p>

<p>
 व्यापृतेष्विति । इन्द्रियेषु 
व्यापृतेषु स्वव्यापारप्रवृत्तेष्वात्माऽपि 
व्यापृत इत्यविवेकिनां दृश्यते, 
इन्द्रियात्मस्वरूपाविवेकादेव । 
निश्चलोऽपि शशी अभ्रेषु धावत्सु द्रवत्सु 
मेघेषु धावन्निव यथा दृश्यते तद्वत् ॥
</p>

<p>
देहेन्द्रियादीनां व्यापारः कथं 
सम्भवेत्, तेषामचेतनत्वादात्मनश्चा- 
विक्रियत्वादिति विचिकित्सायां 
परिहरति-
</p>

<p class="verse">
 आत्मचैतन्यमाश्रित्य 
देहेन्द्रियमनोधियः  । <br/>
स्वक्रियार्थेषु वर्तन्ते सूर्यालोकं 
यथा जनाः	 ॥२० ॥
</p>

<p>
आत्मचैतन्यमिति । यथा जनाः 
सूर्यालोकं सूर्यप्रकाशमाश्रित्य 
स्वेषु कर्मसु प्रवर्तन्ते यथा च तेषां 
पुण्यपापरूपकर्मभिः सूर्यो 
नैव लिप्यते तथाऽऽत्मचैतन्यमाश्रित्य 
देहेन्द्रियमनोधियः स्वस्वक्रियार्थेषु 
विषयेषु प्रवर्तन्ते । आत्मा तु सदा अविक्रिय 
एवालिप्त एव । 'सूर्यो यथा सर्वलोकस्य 
चक्षुर्न लिप्यते चाक्षुषैर्बाह्यदोषैः । 
एकस्तथा सर्वभूतान्तरात्मा न लिप्यते 
लोकदुःखेन बाह्यः' (कठोपनिषत् 
१.५.११) इति च श्रुतिः ॥
</p>

<p>
अत्र कश्चिदाक्षिपेत् । आत्मा देहेन्द्रियादिभ्योऽत्यन्तं 
भिन्नो वाऽत्यन्तमभिन्नो वा भिन्नाभिन्नो 
वेति । यद्यत्यन्तं भिन्नस्तदा तस्याद्वैत- 
हानिः । यद्यन्त्यन्तमभिन्नस्तदा 
तस्यापि जनिमृतिजरादिदोषसम्भवस्ततः 
श्रुतिव्याकोपः । तृतीयपक्षस्तु 
न युक्तः परस्परविरूद्धधर्माणा- 
मेकस्मिन्वस्तुन्येककालेऽसम्भवात् । 
एवं प्राप्ते प्रचष्टे-
</p>

<p class="verse">
 देहेन्द्रियगुणान्कर्माण्यमले  
सच्चिदात्मनि  ।<br/>
अध्यस्यन्त्यविवेकेन गगने नीलतादिवत्	 ॥२१ ॥
</p>

<p>
देहेन्द्रियेति । नीलतादिसर्ववर्णमालिन्यपरिच्छेदादिरहिते 
शुद्धे गगने यथा नीलतादिवर्णा मालिन्यं 
तलादिपरिच्छेदकाश्चाविवेकेनाध्यस्यन्ते 
तद्वत् स्वभावत एवामले सच्चित्स्वरूपे 
आत्मनि देहेन्द्रियगुणान् देहेन्द्रियकर्माणि 
च अविवेकेन अध्यस्यन्ति । देहेन्द्रियगुणान् 
कर्माणि चेत्यप्यन्वयः स्यात् । 
अविवेकोऽविद्या । तस्यानिर्वचनीयत्वात् 
तत्कृत- देहादिभिरात्मनः सम्बन्धो 
वक्तुमशक्यः । तस्माद्देहादीनां 
दोषैरात्माऽ- लिप्त एव । अविद्याप्रत्युपस्थापितानां 
देहादीनां मिथ्यात्वान्नाप्यद्वैतहानि- 
रात्मनः । एतेनाधरीकृतः 
पूर्वपक्षः ॥
</p>

<p>
देहेन्द्रियादिदोषैरात्माऽदुष्टोऽपि 
'अहं सुखी, अहं दु:खी कर्ताऽ- हम्, भोक्ताहम्' 
इत्याद्यनुभवदर्शनाल्लोके 
आत्मनोऽपि कर्तृत्वादीनि स्युरिति चेत् । 
तत्परिह्रियते-
</p>

<p class="verse">
 अज्ञानान्मानसोपाधेः कर्तृत्वादीनि 
चात्मनि  । <br />
कल्प्यन्तेऽम्बुगते चन्द्रे चलनादि 
यथाऽम्भसः	 ॥२२ ॥
</p>

<p>
अज्ञानादिति । प्रतिबिम्बरूपेणाम्बुगते 
चन्द्रे यथाम्बुनश्चलन- कालुष्यादिदोषा 
अज्ञानेन कल्प्यन्ते तद्वत्कर्तृत्वादिसर्वसंसारधर्मशून्ये 
आत्मनि कर्तृत्वादयो मनउपाधिधर्मा 
आत्मस्वरूपाज्ञानादेव कल्प्यन्ते 
इति यावत् ॥
</p>

<p>
आत्मन्यध्यस्ताः कर्तृत्वादयो 
धर्मा मानसा इत्युक्तम् । तदेवान्वय- 
व्यतिरेकाभ्यां दर्शयति-
</p>

<p class="verse">
 रागेच्छासुखदुःखादि बुद्धौ 
सत्यां प्रवर्तते  । <br />
सुषुप्तौ नास्ति तन्नाशे तस्माद्बुद्धेस्तु नात्मनः	 ॥२३ ॥
</p>

<p>
रागेच्छेति । बुद्धिशब्देनेहान्त:करणमुच्यते; 
सत्यन्त:करणे एव रागादीनां विद्यमानत्वात्प्रवर्तमानत्वाच्च 
ते सर्वेऽन्तःकरणस्यैव धर्मा नाविकृतस्यात्मनः ॥
</p>

<p>
एतत्पर्यन्तमात्मनोऽविकारित्वमुक्तम् । 
इतःपरम् आत्मनो निजस्वरूपं प्रपंच्यते-
</p>

<p class="verse">
 प्रकाशोऽर्कस्य तोयस्य 
शैत्यमग्नेर्यथोष्णता  । <br />
स्वभावः सच्चिदानन्दनित्यनिर्मलताऽऽत्मनः	 ॥२४ ॥
</p>

<p>
प्रकाश इति । अर्कस्य प्रकाशस्तोयस्य 
शैत्यमग्नेरूष्णता च यथा स्वभावस्तथा 
सच्चिदानन्दनित्यनिर्मलताऽऽत्मनः 
स्वभाव इत्यन्वयः । यद्रूपेण 
यन्निश्चितं तद्रूपं तन्न व्यभिचरतीति 
तत् सत् । निरपेक्षकज्ञानस्वरूपं 
चित् । निरतिशयसुखस्वरूपमानन्दः । 
सर्वविकाररहितं नित्यम् । त्रिगुणतत्कार्यसम्बन्धराहित्यमेव 
निर्मलता । एते सर्वे आत्मनः स्वभावः स्वरूपमेव ॥
</p>

<p>
रागेच्छादयो बुद्धिधर्मा नाऽविक्रियस्यात्मन 
इत्युक्तम् । कथं तर्हि जानाम्यहमित्याद्यनुभवः 
सर्वलोकानामुपजायते इत्याशङ्कायामाह-
</p>

<p class="verse">
 आत्मनः सच्चिदंशश्च बुद्धेर्वृत्तिरिति 
द्वयम्  । <br />
संयोज्य चाविवेकेन जानामीति 
प्रवर्तते	 ॥२५ ॥
</p>

<p>
आत्मन इति । जले वीचय इव बुद्धावन्तःकरणे 
इन्द्रियविषय- संयोगेन 
स्मृत्या वा या जडा वृत्तय उद्भवन्ति ता 
आत्मनः सच्चिदंशेन सह संयोज्य 
चिदात्मजडबुद्ध्यारविवेकेन 
जीवो जानामीति प्रवर्तते । संयोगोऽपि 
कल्पितः चिज्जडयोरात्मबुद्ध्यास्तमःप्रकाशवद्विरूद्धयोः 
संयोगस्यासम्भवादिति न विस्मरणीयम् ॥
</p>

<p>
अपि तु-
</p>

<p class="verse">
 आत्मनो विक्रिया नास्ति बुद्धेर्बोधो 
न जात्वपि  ।<br />
जीवः सर्वमलं ज्ञात्वा कर्ता द्रष्टेति मुह्यति	 ॥२६ ॥
</p>

<p>
आत्मन इति । आत्मनो देहेन्द्रियादीनामिव 
विक्रिया नास्ति अवि- कृतत्वादेव । बुद्धेश्च 
बोधो न जात्वप्यबोधकार्यत्वादेव 
बुद्धेः । तथाऽपि स्वस्वरूपं 
चिद्रूपं विस्मृत्यानात्मसु देहादिषु 
तादात्म्यं भावयमानो जीवः सर्वं विकारजातं 
ज्ञात्वा तेषु 'ममैतानि गृहक्षेत्राणि, मम मातृपितृपुत्रीपुत्रा 
इमे' इत्यादिसम्बन्धं क्लृप्त्वा ततः कर्तृत्वद्रष्टृत्वभोक्तृत्वादीन्संसार- 
धर्मानधिगम्यालं मुह्यति मोमुह्यति ॥
</p>

<p>
ज्ञानाज्ञानफलयोर्वैरूद्ध्यां 
प्रदर्शयति-
</p>

<p class="verse">
 रज्जुसर्पवदात्मानं जीवं ज्ञात्वा भयं 
वहेत्  । <br />
नाहं जीवः परात्मेति ज्ञातश्चेन्निर्भयो 
भवेत्	 ॥२७ ॥
</p>

<p>
रज्जुसर्पवदिति । अचेतनं निश्चलं 
रज्जुं चेतनं चलत्फणायुक्तमाहिं 
ज्ञात्वा यथा भयं वहेत्तथाऽसंसारिणमात्मानं 
संसारी जीव इति ज्ञात्वा जरामरणादिरूपं 
भयं वहेत्, वहति; लडर्थे लिङ् । यदा तु नाहं जीवोऽपि 
तु परात्मैवेति जानाति तदैव निर्भयो भवेन्मुक्तो 
भवति सर्वद्वैतशून्यायां मुक्तावेव 
भयकारणस्य समूलं नाशात् ॥
</p>

<p>
शरीरे स्थिते आत्मा बुद्ध्यादीनामत्यन्तनिकटवर्त्यपि 
तैरविज्ञेय इति सदृष्टान्तमुच्यते-
</p>

<p class="verse">
 आत्मावभासयत्येको बुद्ध्यादीनीन्द्रियाण्यपि  । <br />
दीपो घटादिवत्स्वात्मा जडैस्तैर्नावभास्यते	 ॥२८ ॥
</p>

<p>
आत्मेति । यथा प्रदीपो घटादीनि वस्तून्यवभासयति 
किन्तु विपरीतस्वभावैस्तैर्नावभास्यते 
तद्वदेकोऽद्वितीय आत्माऽपि बुद्धिमन- 
आदीनीन्द्रियाणि अवभासयति 
जडैस्तु तैर्नावभास्यते । 'यन्मनसा न मनुते 
येनाहुर्मनो मतम्' इति तलवकारश्रुतिः 
(१.६) । 'यतो वाचो निवर्तन्ते अप्राप्य 
मनसा सह' इति च तैत्तिरीयश्रुतिः 
(२.४) ॥
</p>

<p>
किञ्च-
</p>

<p class="verse">
 स्वबोधे नान्यबोधेच्छा बोधरूपतयाऽऽत्मनः  । <br/>
न दीपस्यान्यदीपेच्छा यथा स्वात्मप्रकाशने	 ॥२९ ॥
</p>

<p>
स्वबोध इति । करतलामलकवत्सुस्पष्टोऽस्यार्थः । 
अतो न व्याख्या- मपेक्षतेऽयं श्लोकः ॥
</p>

<p>
प्रदीपवदात्मा यदि स्वप्रकाशस्तदाऽयत्नेनैव 
स साक्षात्क्रियेतेति चेत् । न, उपाधिप्रतिबन्धनिवृत्त्यै 
प्रयत्नस्यापेक्षितत्वात् । प्रयत्नश्च 
श्रवणमनननिदिध्यासनरूपेण 
त्रिविधः । तत्र तावच्छ्रवणम्-
</p>

<p class="verse">
 निषिध्य निखिलोपाधीन् नेति 
नेतीति वाक्यतः  । <br />
विद्यादैक्यं महावाक्यैर्जावात्मपरमात्मनोः	 ॥३० ॥
</p>

<p>
निषिध्येति । ब्रह्मणि नाम वा रूपं 
वा कर्म वा भेदो वा जातिर्वा गुणो वा यःकश्चिदन्यो 
विशेषो वा नास्तीति वदतो 'नेति नेति' इति बृहदारण्यकश्रुतिवाक्यतः(२.३.६) 
समष्टिव्यष्टिस्थूलसूक्ष्मकारणात्मका- 
न्निखिलोपाधीन्निषिध्य, 'प्रज्ञानं 
ब्रह्म' (ऐतरेयोपनिषत् ३.१.३) 
'अहं ब्रह्मास्मि' (बृहदारण्यकोपनिषत् 
१.४.१०) 'तत्त्वमसि' (छान्दोग्योप- निषत् 
६.८.७) 'अयमात्मा ब्रह्म' (माण्डूक्योपनिषत् 
२) इति सुप्रसिद्ध- महावाक्यैर्जावात्मपरमात्मनोरैक्यं 
जहदजहल्लक्षणया विद्यात् जानी- 
यात् । गुरूमुखेन श्रुत्वा तदेव पुनर्मत्वा 
ध्यात्वा च साक्षात्कुर्यादित्यर्थः ॥
</p>

<p>
अपि च-
</p>

<p class="verse">
 आविद्यकं शरीरादिदृश्यं 
बुद्बुदवत्क्षरम्  । <br />
एतद्विलक्षणं विद्यादहं ब्रह्मेति निर्मलम्	 ॥३१ ॥
</p>

<p>
आविद्यकमिति । बुद्बुदवत्क्षरं 
शरीरेन्द्रियमनआदिसकलं 
दृश्यं रज्जुसर्पवदाविद्यकमेव । 
दृक्स्वरूपोऽहमेतद्विलक्षणं 
निर्मलं सकलो- पाधिमलशून्यं 
परं ब्रह्मैवाहमिति विद्यात् ॥
</p>

<p>
अथाऽऽत्मनो मननप्रकारः । 
तत्र तावदात्मनो देहेन्द्रियेभ्यो विलक्षणत्वं 
वक्ति-
</p>

<p class="verse">
 देहान्यत्वान्न मे जन्म जराकार्श्यलयादयः  । <br />
शब्दादिविषयैः सङ्गो निरिन्द्रियतया 
न च	 ॥३२ ॥
</p>

<p>
देहान्यत्वादिति । स्थूलदेहादन्यात्वान्न 
मेऽशरीरस्यात्मनो जन्म वा जराकार्श्यलयादयो 
वा विद्यन्ते । आदिशब्देनास्तित्ववृद्ध्यापि 
ग्रहीतव्ये षड्विकारसङ्ख्यापूरणाय । 
न च मे शब्दस्पर्शरूपरसगन्धेरितैर्विषयैः 
सङ्गोऽस्ति नापि वचनादानगमनविसर्जनानन्दाख्यैः 
पञ्चकर्मेन्द्रियनिर्वृत्त- 
कार्यैः सम्बन्धोऽस्ति । कुतः? निरिन्द्रियत्वान्मम ॥
</p>

<p>
इदानीमात्मनो मनसो वैलक्षण्यं भणति-
</p>

<p class="verse">
 अमनस्त्वान्न मे दुःखरागद्वेषभयादयः  । <br />
अप्राणो ह्यमनाः शुभ्र इत्यादिश्रुतिशासनात्	 ॥३३ ॥
</p>

<p>
अमनस्त्वादिति । 'अप्राणो ह्यमनाः 
शुभ्रः' इति मुण्डकश्रुति- शासनाद् 
(२.१.२) आत्मनो मेऽमनस्त्वं मनोवैहीन्यमवगम्यते । 
अतो मे दु:खरागद्वेषभयादयो 
नैव विद्यन्ते मनोमूलत्वात्तेषाम् । 
आदिपदेन कामसङ्कल्पविचिकित्साश्रद्धाऽश्रद्धाधृत्यधृत्यादीनि 
बृहदारण्यकश्रुत्यु- क्तानि 
(१.५.३) मानसकार्याण्यपि ग्राह्याणि । 
दुःखादीनां मनोजन्यत्वा- न्मनोनिष्ठितत्वाच्च 
सुषुप्ताविवासति मनसि मनोविहीने 
आत्मनि तेषामभावो न्याय्यः ॥
</p>

<p>
किञ्च-
</p>

<p class="verse">
 निर्गुणो निष्क्रियो नित्यो निर्विकल्पो 
निरञ्जानः  । <br />
निर्विकारो निराकारो नित्यमुक्तोऽस्मि 
निर्मलः	 ॥३४ ॥
</p>

<p>
निर्गुण इति । नित्यमुक्तोऽस्मि मायातत्कायzरसम्बद्धत्वात् । 
अतिरोहितार्थमन्यत् ॥
</p>

<p>
अतीतानन्तरे श्लोके आत्मा गुणादिशून्यत्वेन 
वार्णितः । एवं तर्हि आत्मा शून्य 
एवेति प्राप्ते आत्मस्वरूपमञ्जासा वर्ण्यते-
</p>

<p class="verse">
 अहमाकाशवत्सर्वं बहिरन्तर्गतोऽच्युतः  । <br />
सदा सर्वसमः सिद्धो निस्सङ्गो निर्मलोऽचलः	 ॥३५ ॥
</p>

<p>
अहमिति । प्रसिद्धाकाशवदहं 
सर्वं वस्तुजातं बहिरन्तश्च गतवान् । 'अन्तर्बहिश्च 
तत्सर्वं व्याप्य नारायणः स्थितः' इति 
श्रुतिः (महानाराय- णोपनिषत् 
२३.५) । भगवद्वचनं च 'बहिरन्तश्च 
भूतानाम् अचरं चरमेव च' (भगवद्गीता 
१३.१५) इति । नारायणस्य सर्वव्यापित्वं 
ममाप्युप- पद्यतेऽभिन्नत्वात्तस्मात् । 
वस्तुजाते विनश्यत्यप्यहमच्युतोऽविनाश्येव । 
सदा सर्वेषु समोऽन्तर्यामिरूपेण । नित्यप्राप्तत्वात्सिद्धः । 
आकाशवदेव निस्सङ्गो निर्मलश्च । अचलः 
सर्वगतत्वादेव । 'नित्यः सर्वगतः 
स्थाणु- रचलोऽयं सनातनः' इति भगवद्वचनम् 
(भगवद्गीता २.२४) । सदाशब्देन 
सर्वत्र योक्तुं शक्यते ॥
</p>

<p>
इदानीं तत्पदार्थः तत्त्वं पदार्थयोरैक्यं 
चोच्यते-
</p>

<p class="verse">
 नित्यशुद्धविमुक्तैकमखण्डानन्दमद्वयम्  । <br />
सत्यं ज्ञानमनन्तं यत्परं ब्रह्माहमेव 
तत्	 ॥३६ ॥
</p>

<p>
नित्येति । यत्परं ब्रह्म नित्यं शुद्धं 
विमुक्तं सर्वोपाधिभ्यः । 
एक- मखण्डानन्दमद्वयम्, यच्च 
सत्यं ज्ञानमनन्तमिति सुप्रसिद्धतैत्तिरीयश्रुतौ 
(२.१) कीर्तितं तदप्यहमेव । निश्चितस्वरूपं 
न व्यभिचरतीति सत्यम् । ज्ञप्तिस्वरूपं 
ज्ञानम् । देशकालवस्तुपरि_छेदशून्यमनन्तम् । 
तद्ब्रह्मै- वाहमस्मि ॥
</p>

<p>
परिशुद्धमनसः 'अहं ब्रह्मास्मि' 
इति वाक्यं सकृच्छ्रवणादेव 
ब्रह्मात्मनोरैक्यज्ञानमुत्पादयति । 
किन्तु मलिनमनस्कस्य तस्य निरन्तरा- 
भ्यासः कर्तव्य इति सूचयितुं 
ततो ज्ञानफलं दर्शयितुं चाह-
</p>

<p class="verse">
 एवं निरन्तराभ्यस्ता ब्रह्मैवास्मीति 
वासना  । <br />
हरत्यविद्याविक्षेपान्रोगानिव 
रसायनम्	 ॥ ३७  ॥
</p>

<p>
एवमिति । एवमुक्तप्रकारेण 
निरन्तराभ्यस्ता ब्रह्मैवाहमस्मीति 
वासना ब्रह्माकारमापन्ना मानसवृत्तिः 
रसायनं यथा रोगान्समूलं हरति तथा कर्तृत्वभोक्तृत्वरागद्वेषसुखदुःखरूपानविद्याविक्षेपान् 
साकमविद्यया संहरति ॥
</p>

<p>
अथाऽऽत्मनो ध्यानप्रकारः-
</p>

<p class="verse">
 विविक्तदेश आसीनो विरागो विजितेन्द्रियः  ।<br />
भावयेदेकमात्मानं तमनन्तमनन्यधीः	 ॥३८ ॥
</p>

<p>
विविक्तदेश इति । जनैर्विविक्ते 
नदीपुलिनपर्वतगुहादिदेशे स्थिर- 
सुखमासीनो विगतरागो विजितेन्द्रियोऽनन्यधीर्भूत्वा 
एकमनन्तमात्मानं भावयेत् । आत्मप्रत्ययैकतानता 
ध्यानम् । जनसंसद्येकतानताया 
भङ्गादरतिर्जनसंसदि कर्तव्या । 
अत एव विविक्तदेशसेवित्वमवर्जनीयम् । 
भगवद्वचनमप्येवमेव (भगवद्गीता 
१८-५२) । आसीन इति । गमनादीनां चित्तविक्षेपकत्वात् 
इति यावत् । आसीन एव ध्यानं कुर्यात्तथैव 
ध्यानस्य सम्भवादिति बादरायणः 
(ब्रह्मसूत्राणि ४.१.७) । विविक्तदेशे 
सुखा- सीनस्यापि यदि विरागत्वविजितेन्द्रियत्वे 
न भवेतां तर्हि ध्यानानुकूल्यं न सिध्येदिति 
विरागत्वविजितेन्द्रियत्वयोर्विशेषोक्तिः । 
स्पष्टमन्यत् ॥
</p>

<p>
कथं भावयेदात्मानमित्याह-
</p>

<p class="verse">
 आत्मन्येवाखिलं दृश्यं प्रविलाप्य 
धिया सुधीः  ।<br />
भावयेदेकमात्मानं निर्मलाकाशवत्सदा	 ॥३९ ॥
</p>

<p>
आत्मनीति । महाभूताद्युत्तरोत्तरं 
कार्यं तन्मात्रादिपूर्वपूर्वस्मिन् 
कारणे लयकरणद्वाराऽखिलं दृश्यं 
जगदात्मनि दृशि विवेकयुक्तया 
धिया प्रविलाप्य स्थितप्रज्ञो मुमुक्षुः 
सुधीः स्वरूपतः सकलोपाधिविवार्जितत्वा- 
दात्माऽद्वितीय आकाशवत्सदा निर्मल 
एवेति भावयेदित्यर्थः ॥
</p>

<p>
उक्तप्रकारेणात्मानं ध्यायन्कथमवतिष्ठते?-
</p>

<p class="verse">
 रूपवर्णादिकं सर्वं विहाय 
परमार्थवित्  ।<br />
परिपूर्णचिदानन्दस्वरूपेणावतिष्ठते	 ॥४० ॥
</p>

<p>
रूपवर्णादिकमिति । स परमार्थविद्रूपवर्णनामजात्यादिकं 
सर्वमौपा- धिकमिति ज्ञात्वा तद्विहाय 
स्वेन परिपूर्णचिदानन्द-रूपेणावतिष्ठते ॥
</p>

<p>
समाधौ यदि प्रपञ्चो न विद्येत तथाऽपि 
ज्ञानस्य विद्यमानत्वात् त्रिपुटी अस्तीत्यनुज्ञायेतेति 
चेत् । न; यस्मात्-
</p>

<p class="verse">
 ज्ञानज्ञातृज्ञेयभेदः परे नात्मनि 
विद्यते  ।<br />
चिदानन्दैकरूपत्वाद्दीप्यते 
स्वयमेव तत्	 ॥४१ ॥
</p>

<p>
ज्ञानेति । चिदानन्दैकरूपत्वादात्मनस्तस्मिन् 
परे आत्मनि ज्ञानज्ञातृ- ज्ञेयरूपो भेदो 
नैव विद्यते । तस्य स्वबोधे नान्यबोधेच्छा 
प्रदीपव- दित्युक्तमेव (२९) । 
स्वयमेव स दीप्यते ॥
</p>

<p>
प्रपञ्चितप्रकारेणात्मध्याने 
कृते किं भविष्यति? इति चेत्-
</p>

<p class="verse">
 एवमात्मारणौ ध्यानमथने सततं 
कृते  । <br />
उदितावगतिज्वाला सर्वाज्ञानेन्धनं 
दहेत्	 ॥४२ ॥
</p>

<p>
एवमिति । एवमधरारणिस्थानीये 
आत्मन्युत्तरारणिस्थानीयेन 
श्रुति- स्मृतिप्रसिद्धेन प्रणवेन 
सततं ध्याननिर्मथने कृते तस्मादुदिताऽवगति- 
ज्वाला नित्यशुद्धबुद्धमुक्तस्वभावः 
परमात्मैवाहमिति रूपो ज्ञानाग्नि- रिन्धनस्थानीयमज्ञानं 
सर्वं प्रदहेदिति भावः । 'आत्मानमराणिं 
कृत्वा प्रणवं चोत्तरारणिम् । ज्ञाननिर्मथनाभ्यासात् 
पापं दहति पण्डितः' इति कैवल्योपनिषद्वाक्यस्य 
(२२) सूचकोऽयं श्लोकः । 
भगवद्गीतास्वपि ज्ञानमग्निना सहोपमितम् 
(४.१९) ॥
</p>

<p>
ज्ञानेन नाशितेऽज्ञाने आत्मा सद्यः स्वयमाविर्भवति 
इत्याह-
</p>

<p class="verse">
 अरूणेनेव बोधेन पूर्वं सन्तमसे 
हृते  । <br />
तत आविर्भवेदात्मा स्वयमेवांशुमानिव	 ॥४३ ॥
</p>

<p>
अरूणेनेति । अरूणेन वैनतेयेन 
सूर्यसारथिना उदयपूर्वं सन्तमसे 
संह्ते सति ततोंऽशुमान्यथाऽऽविर्भवेत्तथा 
बोधेन पूर्वमबोधे उत्सारिते सति, आत्मा स्वयमेवाविर्भवेत् । 
'ज्ञानेन तु तदज्ञानं येषां नाशितमात्मनः । 
तेषामादित्यवज्ज्ञानं प्रकाशयति 
तत्परम्' इति हि भगवद्वचनम् (५.१६) ॥
</p>

<p>
यदि सर्वे वयमात्मैव तर्हि आत्मप्राप्तिशब्दस्य 
कोऽर्थ इति प्राप्ते आह-
</p>

<p class="verse">
 आत्मा तु सततं प्राप्तोऽप्यप्राप्तवदविद्यया  । <br />
तन्नाशे प्राप्तवद्भाति स्वकण्ठाभरणं 
यथा	 ॥४४ ॥
</p>

<p>
आत्मेति । कण्ठाभरणभूषिता काचिन्नारी 
तद्विस्मृत्यान्यत्र तन्मृगया- मास 
किल । यदा तु मित्रेष्टबन्धुजनैः 
स्वकण्ठे एव तद्दार्शितं तदैव तत्प्राप्तवत्सा 
मनुते स्म । एवमेव सततं प्राप्तोऽप्यात्माऽविद्यया 
विस्मर्यमाणेऽप्राप्तवद्भाति । यदा 
चाविद्या नाशिता विद्यया तदा प्राप्तवद्भासते ॥
</p>

<p>
इत उत्तरमद्यप्रभृति जीवब्रह्मणोरैक्यमुपपादयति-
</p>

<p class="verse">
 स्थाणौ पुरूषवद्भ्रान्त्या कृता 
ब्रह्मणि जीवता  ।<br />
जीवस्य तात्त्विके रूपे तस्मिन् दृष्टे 
निवर्तते	 ॥४५ ॥
</p>

<p>
स्थाणाविति । मन्दान्धकारे यथा स्थाणौ 
पुरूषबुद्धिः भ्रान्त्या कल्पिता 
तद्वत्परस्मिन्ब्रह्मणि जीवताऽपि 
कल्पिताऽज्ञानात् । अपि तु यदा जीवस्य 
तत् तात्त्विकं रूपं ब्रह्मत्वं दृष्टं 
साक्षात्कृतं तदैव तस्य जीवत्वं तत्त्वतो ज्ञाते 
स्थाणौ पुरूषत्वबुद्धिरिव निवर्तते ॥
</p>

<p>
उक्तार्थमेवान्यदृष्टान्तेन 
दृढयति-
</p>

<p class="verse">
 तत्त्वस्वरूपानुभवादुत्पन्नं 
ज्ञानमञ्जासा  । <br/>
अहं ममेति चाज्ञानं बाधते दिग्भ्रमादिवत्	 ॥४६ ॥
</p>

<p>
तत्त्वेति । सूर्यो यथोद्यन्नेव तमःकृतं 
दिग्भ्रममञ्जासा प्रणाशयति तद्वद् 
ब्रह्मैवाहमस्मीति रूपात्तत्त्वस्वरूपानुभवादुत्पन्नं 
ज्ञानमञ्जासाऽहंममेति चाज्ञानं बाधते 
निवर्तयति ॥
</p>

<p>
नाशिताज्ञानस्य जगत्कथं दृश्यते 
इत्याशङ्कायामाह-
</p>

<p class="verse">
 सम्यग्विज्ञानवान्योगी स्वात्मन्येवाखिलं 
जगत्  । <br />
एकञ्च सर्वमात्मानमीक्षते ज्ञानचक्षुषा	 ॥४७ ॥
</p>

<p>
सम्यगीति । जीवपरयोरैक्यज्ञानमेव 
सम्यग्विज्ञानम् । तदस्यास्तीति सम्यग्विज्ञानवान् । 
स एव योगी च परे ब्रह्मण्यात्मत्वेन 
युक्तमनस्त्वात् । एवम्भूतः स स्वात्मन्येवाखिलं 
सर्वभूतजातरूपं जगदीक्षते । अपि 
च स्वेन ज्ञानचक्षुषा सर्वमद्वितीय 
आत्मैवेतीक्षते । 'सर्वभूतस्थमात्मानं 
सर्वभूतानि चात्मनि । ईक्षते योगयुक्तात्मा 
सर्वत्र समदर्शनः' इति यदुक्तं भगवद्गीतासु 
(६.२९) तदेवेह ध्वनितम् ॥
</p>

<p>
जगज्जडम् । आत्मा तु चितिस्वरूपः । 
तत्कथमुक्तं सर्वमेक- मात्मानमीक्षत 
इति? उच्यते-
</p>

<p class="verse">
 आत्मैवेदं जगत्सर्वमात्मनोऽन्यन्न 
विद्यते  ।<br />
मृदो यद्वद् घटादीनि स्वात्मानं सर्वमीक्षते	 ॥४८ ॥
</p>

<p>
 आत्मेति । इदं सर्वं जगदात्मैव । आत्मनोऽन्यन्न 
किञ्चिद्विद्यते । 'आत्मैवेदं 
सर्वम्' (छान्दोग्योपनिषत् ७.२५.२) 'इदं 
सर्वं यदयमात्मा' (बृहदारण्यकोपनिषत् 
२.४.६), 'ब्रह्मैवेदं विश्वम्' 
(मुण्डकोपनिषत् २.२.१२), 
'सर्वं खल्विदं ब्रह्म' (छान्दोग्योपनिषत् 
३.१४.१) इत्यादि- श्रुतिभ्यः 
एवं ज्ञायते । घटादीनि यथा मृदो मृत्कार्याण्यत 
एव मृण्मयानि मृद्व्यतिरिक्तास्तित्वं 
नोपलभमानानि तद्वत्सर्वं जगदिदमात्मकार्यत्वा- 
दात्मविवर्तत्वाद्विनाऽऽत्मानमसत्त्वात् 
सदाऽऽत्मैव भवति । 'वाचारम्भणं विकारो 
नामधेयम्' (छान्दोग्योपनिषत् 
६.१.४) इति हि श्रुतिः । 
अतो योगी सर्वं स्वात्मत्वेनैवेक्षते इति 
न कश्चिद्विरोधः ॥
</p>

<p>
 इदानीं जीवन्मुक्तलक्षणानि 
कीर्त्यन्ते-
</p>

<p class="verse">
 जीवन्मुक्तस्तु तद्विद्वान् पूर्वोपाधिगुणांस्त्यजेत्  । <br />
सच्चिदानन्दरूपत्वाद् भवेद् भ्रमरकीटवत्	 ॥४९ ॥
</p>

<p>
 जीवन्मुक्त इति । जीवन्नेव देहेन्द्रियादितादात्म्यात् 
मुक्तो जीवन्मुक्तः । तद्विद्वान् 
ब्रह्मवित् । अत एव जीवन्मुक्तः पूर्वोपाधिगुणान् 
देहमनआदीनामुपाधीनां कर्तृत्वभोक्तृत्वादीन् 
गुणान् सन्त्यज्य सच्चिदा- नन्दस्वरूपं 
ब्रह्म सततं भजते इति स्वयमपि तादृशं 
ब्रह्मैव भवति । अत्र उपमामाह-भ्रमरेति । 
भ्रमरकीटवत् । कीटो यथा 
भ्रमरो भवति निरन्तरं भ्रमरानुध्यानेन 
तद्वद् जीवन्मुक्तोऽपि ब्रह्मैव भवेदित्यर्थः । 
स्मर्यते च श्रीमद्भागवते-'कीटः 
पेशस्कृतं ध्यायन् कुड्यां तेन प्रवेशितः । 
याति तत्सात्मतां राजन् पूर्वरूपमसन्त्यजन् ।' 
(११.९.२३) इति ॥
</p>

<p>
 जीवन्मुक्तः यथा परमां शान्तिमुपैति 
तद्वर्ण्यतेऽधुना रामायण- कथासादृश्येन 
दृष्टान्तेन-
</p>

<p class="verse">
 तीर्त्वा मोहार्णवं हत्वा रागाद्वेषादिराक्षसान्  । <br />
योगी शान्तिसमायुक्त आत्मारामो 
विराजते	 ॥५० ॥
</p>

<p>
तीर्त्वेति । यथा श्रीदाशरथी रामोऽर्णवं 
सेतुना तीर्त्वा रावणादीन् राक्षसान् निहत्य 
प्रियया सीतया सङ्गतः सन् विरराज, 
तथाऽऽत्मारामो योगी मोहार्णवं ज्ञानसेतुना 
तीर्त्वा रागद्वेषादीन् राक्षसान् ज्ञानकोदण्डेन 
हत्वा निर्वाणशान्तिसमायुक्तः 
सन् विराजते इति भावः ॥
</p>

<p>
जीवन्मुक्तो जगति कथं जीवति? एवम्-
</p>

<p class="verse">
 बाह्यानित्यसुखासाक्तिं 
हित्वात्मसुखनिर्वृतः  ।<br />
घटस्थदीपवत्स्वस्थः स्वान्तरेव प्रकाशते	 ॥५१ ॥
</p>

<p>
बाह्येति । घटान्तस्थो दीपो यथा घटस्यान्तरेव 
प्रकाशते घटाद्बहिर्यथा न दृश्यते 
तथा जीवन्मुक्त आत्मारामो योगी बाह्येष्वनित्यसुखजनकेष्वा- 
साक्तिं हित्वाऽऽत्मसुखनिर्वृत्तनित्यतृप्तिं 
लब्ध्वा स्वस्थचित्तो भूत्वा स्वान्तरेव प्रकाशते । 
स्वात्मसुखं बहिर्न प्रकटीकरोति 
इत्यर्थः ॥
</p>

<p>
स कीदृग् व्यापारवान्?-
</p>

<p class="verse">
 उपाधिस्थोऽपि तद्धर्मैरलिप्तो व्योमवन्मुनिः  ।<br />
सर्वविन्मूढवत्तिष्ठेदसक्तो 
वायुवच्चरेत्	 ॥५२ ॥
</p>

<p>
उपाधिस्थ इति । ब्रह्मणो मननाज्जीवन्मुक्त 
एव मुनिरितीर्यते । यथा व्योम घटे 
स्थितमपि तद्धमzरलिप्तं तद्वन्मुनिर्देहाद्युपाधिस्थोऽपि 
जरारोगादिभिस्तद्धर्मैः सदाऽलिप्त 
एव । यस्मिन्विज्ञाते सर्वमिदं विज्ञातं भवति 
तस्य ब्रह्मणो ज्ञानेन युक्तत्वात्सर्वविदपि 
मूढवदेव तिष्ठेत् तिष्ठतीत्यर्थः । 
अपि च यद्वद्वायुर्दुर्गन्धादिवहोऽपि 
तदलिप्त एव चरति तद्वन्मुनिरपि सर्वोपाधिधर्मैरसक्त 
एव चरत्यवन्याम् ॥
</p>

<p>
अथ जीवन्मुक्तस्य विदेहमुक्तिरूच्यते-
</p>

<p class="verse">
 उपाधिविलयाद्विष्णौ निर्विशेषं 
विशेन्मुनिः  । <br />
जले जलं वियद् व्योम्नि तेजस्तेजसि वा 
यथा	 ॥५३ ॥
</p>

<p>
उपाधिविलयादिति । यथा स्यन्दमाननद्यादेर्जलं 
समुद्रजले, घटमठादिस्थवियन्महाव्योम्नि, 
विस्फुलिङ्गरूपं तेजो महाग्निरूपे 
तेजसि, तत्तदुपाधिविलयादनन्तरं 
विशेयुरेवमेव जीवन्मुक्तो मुनिर्देहा- 
द्युपाधिविलये सति प्रायणकाले 
निर्विशेषमुपाधिकृतसर्वविशेषशून्यो 
भूत्वा विष्णौ सर्वव्यापिनि परस्मिन् ब्रह्मणि 
विशेदेकीभवति । 'यथा नद्यः स्यन्दमानाः 
समुद्रेऽस्तं गच्छन्ति नामरूपे विहाय । 
तथा विद्वान्नामरूपा- द्विमुक्तः 
परात्परं पुरूषमुपैति दिव्यम्' (मुण्डकोपनिषत् 
३.२.८) इति श्रुतिरप्यमुमेवार्थं ब्रवीति । 
काठकेऽप्येवमेव श्रूयते-'यथोदकं 
शुद्धे शुद्धमासिक्तं तादृगेव भवति । 
एवं मुनेर्विजानत आत्मा भवति गौतम' (२.१.७५) 
इति ।
</p>

<p>
उपाधिविलयाद्यस्मिन्विष्णौ 
स मुनिर्विशेत्स विष्णुः परं ब्रह्म इतः 
परं वर्ण्यते-
</p>

<p class="verse">
 यल्लाभान्नापरो लाभो यत्सुखान्नापरं 
सुखम्  ।<br />
यज्ज्ञानान्नापरं ज्ञानं तद्ब्रह्मेत्यवधारयेत्	 ॥५४ ॥
</p>

<p>
यल्लाभादिति । 'सर्वं खल्विदं ब्रह्म' 
(छान्दोग्योपनिषत् ३.१४.२) इति श्रुतेर्ब्रह्मलाभात्सर्वलाभोऽवगम्यते । 
'एषोऽस्य परम आनन्दः' (बृहदारण्यकोपनिषत् 
४.३.३२), 'एतस्यैवानन्दस्यान्यानि भूतानि 
मात्रामुपजीवन्ति' (बृहदारण्यकोपनिषत् 
४,३,३२), 'यो वै भूमा तत्सुखम्' (छान्दोग्योपनिषत् 
७.२३.१), 'आनन्दो ब्रह्मेति व्यजानात्' (तैत्तिरीयोपनिषत् 
३.६) इत्यादिभ्यः श्रुतिभ्यो ब्रह्मणः 
परमसुखरूपत्वं निश्चीयते । 'यज्ज्ञात्वा 
नेह भूयोऽन्यज्ज्ञातव्यमवशिष्यते' 
(भगवद्गीता ७.२) इति भगवद्वचनादात्मज्ञानान्नापरं 
ज्ञानमस्तीति सिद्धम् । एवम्भूतमेव ब्रह्म । 
श्लोकान्वयः सरलः ॥
</p>

<p>
अपि च-
</p>

<p class="verse">
 यद्दृष्ट्वा नापरं दृश्यं यद्भूत्वा 
न पुनर्भवेत्  ।<br />
यज्ज्ञात्वा नापरं ज्ञेयं तद्ब्रह्मेत्यवधारयेत्	 ॥५५ ॥
</p>

<p>
यद्दृष्ट्वेति । सुदुर्दर्शं देवैरपि 
नित्यं काङ्क्षितं वेदयज्ञाध्ययन- 
दानक्रियोग्रतपोभिर्दुरवापदर्शनं 
यद्रूपं दृष्ट्वा नापरं दृश्यं दर्शनीयं 
विद्यते तद् ब्रह्म । यद्भूत्वा यस्मिन्नैक्यं 
सम्प्राप्य न पुनर्भवेन्न पुनर्जन्म प्राप्नोति 
तद् ब्रह्म । स्पष्टमन्यत् ॥
</p>

<p>
किञ्च-
</p>

<p class="verse">
 तिर्यगूर्ध्वमधः पूर्णं सच्चिदानन्दमद्वयम्  ।<br />
अनन्तं नित्यमेकं यत्तद्ब्रह्मेत्यवधारयेत्	 ॥५६ ॥
</p>

<p>
तिर्यगिति । 'ब्रह्मैवेदममृतं 
पुरस्ताद्ब्रह्म पश्चाद्ब्रह्म दक्षिणतश्चोत्त- 
रेण । अधश्चोर्ध्वं च प्रसृतं ब्रह्मैवेदं 
विश्वमिदं वरिष्ठम्' (मुण्डकोपनिषत् 
२.२.१२), 'स एवाधस्तात् स उपरिष्टात् स पश्चात् 
स पुरस्तात् स दक्षिणतः स उत्तरतः स एवेदं 
सर्वम्' (छान्दोग्योपनिषत् ७.२५.१) इत्यादिश्रुतिवाक्यानामभिप्राय 
इह प्रतिक्षिप्तः । अतिरोहितार्थ एष श्लोकः ॥
</p>

<p>
ब्रह्मैव सर्ववेदान्तैर्लक्षितं यथा-
</p>

<p class="verse">
 अतद्व्यावृत्तिरूपेण वेदान्तैर्लक्ष्यतेऽद्वयम्  ।<br/>
अखण्डानन्दमेकं यत्तद्ब्रह्मेत्यवधारयेत्	 ॥५७ ॥
</p>

<p>
अतदिति । यदखण्डानन्दमेकं वस्तु 
तदतद्व्यावृत्तिरूपेणातद्वस्तुभ्यः 
पृथक्करणेन नेति नेतीति वेदान्तवाक्यैर्लक्ष्यते, 
तदेव ब्रह्मेत्यवधारयेत् ॥
</p>

<p>
अथ ब्रह्मण आनन्दरूपत्वं निर्दिश्यते-
</p>

<p class="verse">
 अखण्डानन्दरूपस्य तस्यानन्दलवाश्रिताः  ।<br />
ब्रह्माद्यास्तारतम्येन भवन्त्यानन्दिनोऽखिलाः	 ॥५८ ॥
</p>

<p>
अखण्डेति । जगतः सृष्टिस्थितिलयकारणा 
ब्रह्मविष्णुरूद्रा अन्येऽ- खिला 
देवाश्चैतस्याखण्डानन्दस्य ब्रह्मण 
आनन्दलवमाश्रित्य स्वाश्रयानन्द- 
लेशानुगुण्येनानन्दिनो भवन्ति न स्वत 
एवेत्यर्थः । 'एतस्यैवानन्दस्यान्यानि 
भूतानि मात्रामुपजीवन्ति' (बृहदारण्यकोपनिषत् 
४.३.३२) इति श्रुतेः ॥
</p>

<p>
इदानीं ब्रह्मणः सर्वान्तर्गतत्वं विव्रियते-
</p>

<p class="verse">
 तद्युक्तमखिलं वस्तु व्यवहारस्तदन्वितः  । <br/>
तस्मात्सर्वगतं ब्रह्म क्षीरे सार्पिरिवाखिले	 ॥५९ ॥
</p>

<p>
तद्युक्तमिति । अखिलं वस्तुजातं 
ब्रह्मादिस्तम्बपर्यन्तं तेन ब्रह्मणा 
युक्तमन्वितम् । लौकिको वैदिकश्च 
बाह्य आभ्यन्तरश्च सर्वोऽपि व्यवहारस्तदन्वितः 
स्वस्य सत्तायां ब्रह्मणोऽपेक्षितत्वात् । 
तस्मादखिले क्षीरे यथा सार्पिः सर्वतो गतं 
तद्वद् ब्रह्म सर्ववस्तुगतम् । 'तिलेषु 
तैलं दधनीव सार्पिरापः स्रोतस्स्वरणीषु 
चाग्निः । एवमात्माऽऽत्मनि गृह्यते (श्वेताश्वतरोपनिषत् 
१.१५), 'घृतमिव पयसि निगूढं भूते भूते च 
वसति विज्ञानम्' (ब्रह्मबिन्दूपनिषत् 
२०) इति श्रुती चात्रानुसन्धातव्ये ॥
</p>

<p>
अन्यच्च-
</p>

<p class="verse">
 अनण्वस्थूलमह्रस्वमदीर्घमजमव्ययम्  । <br />
अरूपगुणवर्णाख्यं तद्ब्रह्मेत्यवधारयेत्	 ॥६० ॥
</p>

<p>
अनण्विति । 'अस्थूलमनण्वह्रस्वमदीर्घम्' 
(बृहदारण्यकोपनिषत् ३.८.८) 'यत्तदद्रेश्यमग्राह्यम्' 
(मुण्डकोपनिषत् १.१.६), 'अशब्द- मस्पर्शमरूपमव्ययम्' 
(कठोपनिषत् ३.१५) इत्यादिश्रुतिभ्यो 
ब्रह्मण ईदृक्स्वरूपमवधार्यते ॥
</p>

<p>
ज्योतिषां ज्योतिः सर्वभासकं 
ब्रह्मेतराभास्यं तथा-
</p>

<p class="verse">
 यद्भासा भास्यतेऽर्कादि भास्यैर्यत्तु 
न भास्यते  ।<br />
येन सर्वमिदं भाति तद्ब्रह्मेत्यवधारयेत्	 ॥६१ ॥
</p>

<p>
यद्भासेति । यद्भासा यस्य ब्रह्मणः 
प्रकाशेन अर्कादि भास्यते प्रकाश्यते 
भास्यैरर्कचन्द्रादिभिर्यद् 
ब्रह्म नावभास्यते, येन ब्रह्मणा 
सर्वमिदं भाति ज्ञानयोग्यं भवति तद् ब्रह्मेत्यवधारयेत् । 
'न तत्र सूर्यो भाति न चन्द्रतारकं नेमा 
विद्युतो भान्ति कुतोऽयमाग्निः । 
यमेव भान्तमनुभाति सर्वं तस्य भासा 
सर्वमिदं विभाति' (मुण्डकोपनिषत् 
२.२.१२; कठोप- निषत् ५.१५) इति श्रुतेः, 
'न तद्भासयते सूर्यो न शशाङ्को न पावकः' 
(भगवद्गीता १५.६), 'यदादित्यगतं तेजो 
जगद्भासयतेऽखिलम् । यच्चन्द्र- 
मसि यच्चाग्नौ तत्तेजो विद्धि मामकम्' 
(भगवद्गीता १५.२२) इति स्मृतेश्चैतदधिगम्यते ॥
</p>

<p>
येन प्रकारेण ब्रह्माखिलं जगत् 
प्रकाशते स सदृष्टान्तो विव्रियते-
</p>

<p class="verse">
 स्वयमन्तर्बहिर्व्याप्य भासयन्नखिलं 
जगत्  । <br />
ब्रह्म प्रकाशते वह्निः प्रतप्तायसपिण्डवत्	 ॥६२ ॥
</p>

<p>
स्वयमिति । वह्निना प्रतप्तमायसपिण्डं 
यथौष्ण्यप्रकाशौ प्रसारयति 
तद्वद्ब्रह्मणान्तर्बहिः परिव्याप्यमानं 
सूर्यादिकमखिलं जगत्प्रकाशते 
न स्वशक्त्यैव । ब्रह्म त्वग्निवत् सकलं 
जगद्व्याप्य सर्वं प्रकाशयत्यात्मानं 
च प्रकटीकरोतीत्यभिप्रायः ॥
</p>

<p>
सर्वं खल्विदं ब्रह्म । तस्मादन्यदिव 
यद्यद्भासते तत्सर्वं मिथ्यैवेति 
परमसिद्धान्तमण्डनायाह-
</p>

<p class="verse">
 जगद्विलक्षणं ब्रह्म ब्रह्मणोऽन्यन्न 
किञ्चन  । <br />
ब्रह्मान्यद्भाति चेन्मिथ्या यथा 
मरूमरीचिका	 ॥६३ ॥
</p>

<p>
जगद्विलक्षणमिति । मरीचिकाया 
मरूर्यथा विलक्षणस्तथा जगतो विलक्षणं 
ब्रह्म । ब्रह्मणोऽन्यन्न किञ्चन 
विद्यते । 'एकमेवाद्वितीयम्' 
(छान्दोग्योपनिषत् ६.२.१), 
'न तु तद्द्वितीयमस्ति' (बृहदारण्यकोप- 
निषत् ४.३.२३), 'नेह नानास्ति किञ्चन' (कठोपनिषत् 
४.११) इत्यादिभ्यः 
श्रुतिभ्यः एवं निश्चीयते । ब्रह्मणोऽन्यदिव 
यत्किञ्चिद्भाति चेत्तन्मिथ्यैव 
मरीचिकावत् ॥
</p>

<p>
दर्शनश्रवणादिद्वारा यद्यदनुभूयते 
तत्सर्वं ब्रह्मैव-
</p>

<p class="verse">
 दृश्यते श्रूयते यद्यद्ब्रह्मणोऽन्यन्न 
तद्भवेत्  । <br />
तत्त्वज्ञानाच्च तद्ब्रह्म सच्चिदानन्दमद्वयम्	 ॥६४ ॥
</p>

<p>
दृश्यत इति । अस्मिन् जगति यद्यद् दृश्यते, 
साक्षदनुभूयते श्रूयतेऽनुमीयते 
तत्सर्वं ब्रह्मणोऽन्यन्न भवेद् ब्रह्मभूतत्वादेव । 
'सर्वं खल्विदं ब्रह्म, अहं ब्रह्मैवास्मि' 
इत्येवं रूपात् तत्त्वज्ञानात्परं यद्यद् 
दृष्टं श्रुतं च तत् सर्वं सच्चिदानन्दाद्वयं 
ब्रह्मैवेति निश्चीयते । 'यच्च 
किञ्चिज्जगत्सर्वं दृश्यते श्रूयतेऽपि 
वा । अन्तर्बहिश्च तत्सर्वं व्याप्य नारायणः 
स्थितः' इति (महानारायणोपनिषत् 
१३.५) श्रुतिरपि स्पष्टयत्येनमर्थम् ॥
</p>

<p>
अपि तु-
</p>

<p class="verse">
 सर्वगं सच्चिदात्मानं ज्ञानचक्षुर्निरीक्षते  ।<br />
अज्ञानचक्षुर्नेक्षेत भास्वन्तं भानुमन्धवत्	 ॥६५ ॥
</p>

<p>
 सर्वगमिति । सर्वान्तर्गतं सच्चित्स्वरूपमात्मानं 
ज्ञानचक्षुरेव निरीक्षते । ज्ञानमेव चक्षुषी 
यस्येति ज्ञान्येव ज्ञानचक्षुश्श्ब्देनोच्यते । 
तद्विपरीतोऽज्ञानचक्षुरज्ञानान्धो नेक्षेत । 
यथा भास्वन्तमुज्ज्वलमपि भानुमन्धो 
नेक्षितुं शक्नोति तद्वत् । 'विमूढा 
नानुपश्यन्ति पश्यन्ति ज्ञानचक्षुषः' 
(भगवद्गीता १५.२०) इति भगवद्गीतास्वप्येतदेवाभिहितम् ॥
</p>

<p>
 एतर्हि त्रिभिः श्लोकैरात्मज्ञानफलं 
कथयन्ग्रन्थं परिसमापयति-
</p>

<p class="verse">
 श्रवणादिभिरूद्दीप्तज्ञानाग्निपरितापितः  ।<br />
जीवस्सर्वमलान्मुक्तः स्वर्णवद्द्योतते 
स्वयम्	 ॥६६ ॥
</p>

<p>
 श्रवणादिभिरिति । श्रवणादिभिरूद्दीप्तो 
यो ज्ञानाग्निः, तेन परिता- पितः यदा 
भवति जीवः, तदा स सर्वमलान्मुक्तः 
सम्पद्यते । मलयुक्तं स्वर्णमग्नौ तप्ते 
सति यथा सर्वकिल्बिषैर्मुक्तं 
भूत्वा स्वाभाविकेन स्वप्रकाशेन द्योतते, 
एवमेव श्रवणमनननिदिध्यासनैरूद्दीप्ते 
ज्ञानाग्नौ, यो जीवस्तेन परितापितो भवति 
सोऽज्ञाननिर्वृत्तसर्वमलान्मुक्तो 
भूत्वा स्वयमेव द्योतते इत्यर्थः ॥
</p>

<p>
 तदा-
</p>

<p class="verse">
 हृदाकाशोदितो ह्यात्मा बोधभानुस्तमोऽपहृत्  ।<br />
सर्वव्यापी सर्वधारी भाति भासयतेऽखिलम्	 ॥६७ ॥
</p>

<p>
 हृदाकाशोदत इति । विष्णुर्नारायणः 
सर्वव्यापी व्यालं धरन्रज्जुरिव जलं 
धरन्मरूरिव रजतं धरन्ती शुक्तिरिव सर्वं 
जगद्धरन् सर्वधारी अज्ञानतमोऽपहृद्बोधभानुरात्मा 
हृदाकाशे उदितः सन्नखिलं जगद्भासयति 
स्वयमेव च भातीत्यर्थः ॥
</p>

<p>
 अथ तीर्थदृष्टान्तेनात्मज्ञानफलं 
कथयन् ग्रन्थं समापयति-
</p>

<p class="verse">
 दिग्देशकालाद्यनपेक्ष्य 
सर्वगं <br />
	शीतादिहृन्नित्यसुखं निरञ्जानम्  । <br />
यः स्वात्मतीर्थं भजते विनिष्क्रियः <br />
	स सर्ववित्सर्वगतोऽमृतो भवेत्	 ॥६८ ॥
</p>

<p>
 दिगिति । प्राच्युदीची वा दिक् । 
देशः काशीगयादिः । कालः पर्वकालः । 
आदिशब्देन तर्पणदानब्राह्मणभोजनादिरूच्यते । 
यो विनिष्क्रियः सर्वकर्मसंन्यास्येतान् 
सर्वानुपेक्ष्याऽऽत्मत्वेन सर्वगं शीतोष्ण- 
सुखदुःखादिद्वन्द्वजातह्न्नित्यसुखदायकं 
निरञ्जानं निर्मलं स्वात्मतीर्थं भजते, सन्ततम् 
आत्मानं साक्षात्करोति स सर्ववित्सर्वगतोऽमृतो 
भवेद् ब्रह्मैव भवति नास्त्यत्र संशय इति 
यावत् ॥
</p>

<p>
 तीर्यतेऽनेनेति तीर्थं संसारसागरतरणोपायभूतं 
वस्तूच्यते । आत्मैव तीर्थमात्मतीर्थम् ॥
</p>

<p>
 अयमभिप्रायः-काश्यादिक्षेत्रस्थेषु 
तीर्थेषु शास्त्रोक्तरीत्या स्नात्वा पुण्यं 
सञ्चेतुं कष्टम् । महताऽऽयासेनार्जितं 
तत्पुण्यमप्यनित्यसुखदायकं 
भोगेन क्षीयमाणत्वात् । अपि तु नित्यप्राप्तं 
निकटवर्त्यात्मतीर्थं शास्त्राचार्यानुग्रहेण 
सेवितुं सुलभम् । तत्फलं च नित्यसुखमिति ॥
</p>

<p>
 अथवा ये 'तीर्थाकुर्वन्ति तीर्थानि, 
सुकर्माकुर्वन्ति कर्माणि, सच्छास्रीकुर्वन्ति 
शास्त्राणि' (नारदभक्तिसूत्राणि ६९) इत्युक्तरीत्या 
भक्ता ज्ञानिन एवात्मतीर्थशब्देनोच्यन्ते । 
'तस्मादेव महाभागा वैष्णावा वीतकल्मषाः । 
पुनन्ति सकलं लोकं किं तीर्थमधिकं 
ततः' इति शुकानु- शासनमितिहाससमुच्चये । 
'न ह्यम्मयानि तीर्थानि न देवा मृच्छिलामयाः ।ते 
पुनन्त्युरूकालेन दर्शनादेव साधवः ।' 
इति (१०.४८.३२), 'स्वयं हि तीर्थानि पुनन्ति सन्तः' 
इति च (१.१९.८) भागवते । आत्मनो जीवस्य संसारसागरतरणोपायभूतत्वादेव 
ते आत्मज्ञानिनो मुमुक्षुभिः प्रणिपातेन 
परिप्रश्नेन सेवया चाश्रयितव्याः । 
तस्मादात्मज्ञानिनोऽत्र आत्मतीर्थशब्देन 
परामृश्यन्ते । आत्मतीर्थमात्मज्ञानिनं 
देशिकेन्द्रं गुरूभावेनोपसद्य 
यथा देवे तथा तस्मिन्गुरौ पराभाक्तिं विनिवेश्य 
तं भजेरन्नित्यभिप्रायः ॥
</p>

<p class="verse">
 मूकं करोति वाचालं वाचालं 
स्तब्धभाषितम्  । <br />
यच्छक्तिस्तमहं वन्दे रामकृष्णं 
परं गुरूम् ॥
</p>

<p>
इति श्रीहर्षानन्दपुरी नाम यतिना 
श्रीमद्भगवद्रामकृष्णदासानुदासेन 
श्रीमद्विरजानन्दपुरीपूज्यपादशिष्येण 
तत्कृपाशक्त्या कृतेयमर्थप्रकाशिनी 
नाम आत्मबोधव्याख्या सम्पूर्णा ॥
</p>

<p class="e">
  ॥ हरिः ॐ तत्सत् ॥
</p>

<p class="title"> 
 श्लोकानुक्रमणिका
</p>
<table>
	<tr><td> श्लोकः</td> <td>श्लोकसंख्या</td></tr>
<tr> <th>अ</th></tr>
<tr><td> अखण्डानन्दरूपस्य</td> <td>५८</td></tr>
<tr><td> अज्ञानकलुषं जीवं</td> <td>५</td></tr>
<tr><td> अज्ञानान्मानसोपाधेः</td> <td>२२</td></tr>
<tr><td> अतद्व्यावृत्तिरूपेण</td> <td>५७</td></tr>
<tr><td> अनण्वस्थूलमह्रस्व</td> <td>६०</td></tr>
<tr><td> अनाद्यविद्यानिर्वाच्या</td> <td>१४</td></tr>
<tr><td> अमनस्त्वान्न मे दुःख</td> <td>३३</td></tr>
<tr><td> अरूणेनेव बोधेन</td> <td>४३</td></tr>
<tr><td> अविरोधितया कर्म</td> <td>३</td></tr>
<tr><td> अहमाकाशवत् सर्वं</td> <td>३५</td></tr>
<tr> <th>आ</th></tr>
<tr><td> आत्मचैतन्यमाश्रित्य</td> <td>२०</td></tr>
<tr><td> आत्मनस्सच्चिदंशश्च</td> <td>२५</td></tr>
<tr><td> आत्मनो विक्रिया नास्ति</td> <td>२६</td></tr>
<tr><td> आत्मन्येवाखिलं दृश्यं</td> <td>३९</td></tr>
<tr><td> आत्मा तु सततं प्राप्तो</td> <td>४४</td></tr>
<tr><td> आत्मावभासयत्येको</td> <td>२८</td></tr>
<tr><td> आविद्यकं शरीरादि</td> <td>३१</td></tr>
<tr><td> आत्मैवेदं जगत्सर्वं</td> <td>४८</td></tr>
<tr> <th>उ</th></tr>
<tr><td> उपादानेऽखिलाधारे</td> <td>८</td></tr>
<tr><td> उपाधिविलयाद्विष्णौ</td> <td>५३</td></tr>
<tr><td> उपाधिस्थोऽपि तद्धर्मैः</td> <td>५२</td></tr>
<tr> <th>ए</th></tr>
<tr><td> एतद्विलक्षणं ब्रह्म</td> <td>६३</td></tr>
<tr><td> एवमात्मारणौ ध्यान</td> <td>४२</td></tr>
<tr><td> एवं निरन्तरकृता</td> <td>३७</td></tr>
<tr> <th>ज</th></tr>
<tr><td> जीवन्मुक्तस्तु तद्विद्वान्</td> <td>४९</td></tr>
<tr><td> ज्ञातृज्ञानज्ञेयभेदः</td> <td>४१</td></tr>
<tr> <th>त</th></tr>
<tr><td> तत्त्वस्वरूपानुभवात्</td> <td>४६</td></tr>
<tr><td> तद्युक्तमखिलं वस्तु</td> <td>५९</td></tr>
<tr><td> तपोभिः क्षीणपापानां</td> <td>१</td></tr>
<tr><td> तावत्सत्यं जगद्भाति</td> <td>७</td></tr>
<tr><td> तिर्यगूर्ध्वमधः पूर्णं</td> <td>५६</td></tr>
<tr><td> तीर्त्वा मोहार्णवं हत्वा</td> <td>५०</td></tr>
<tr> <th>द</th></tr>
<tr><td> दिग्देशकालाद्यनपेक्ष्य</td> <td>६८</td></tr>
<tr><td> देहान्यत्वान्न मे जन्म</td> <td>३२</td></tr>
<tr><td> देहेन्द्रियगुणान् कर्माणि</td> <td>२१</td></tr>
<tr><td> देहेन्द्रियमनोबुद्धि</td> <td>१८</td></tr>
<tr><td> दृश्यते श्रूयते यद्यत्</td> <td>६४</td></tr>
<tr> <th>न</th></tr>
<tr><td> नानोपाधिवशादेव</td> <td>११</td></tr>
<tr><td> नित्यशुद्धविमुक्तैकं</td> <td>३६</td></tr>
<tr><td> निर्गुणो निष्क्रियो नित्यो</td> <td>३४</td></tr>
<tr><td> निषिद्ध्या निखिलोपाधीन्</td> <td>३०</td></tr>
<tr> <th>प</th></tr>
<tr><td> परिच्छिन्न इवाज्ञानात्</td> <td>४</td></tr>
<tr><td> प्रकाशोऽर्कस्य तोयस्य</td> <td>२४</td></tr>
<tr><td> पञ्चकोशादियोगेन</td> <td>१५</td></tr>
<tr><td> पञ्चप्राणमनोबुद्धि</td> <td>१३</td></tr>
<tr><td> पञ्चीकृतमहाभूत</td> <td>१२</td></tr>
<tr> <th>ब</th></tr>
<tr><td> बाह्यानित्यसुखासाक्तिं</td> <td>५१</td></tr>
<tr><td> बोधोऽन्यसाधनेभ्यो हि</td> <td>२</td></tr>
<tr> <th>य</th></tr>
<tr><td> यथाकाशो ह्षीकेशो</td> <td>१०</td></tr>
<tr><td> यद्दृष्ट्वा नापरं दृश्यम्</td> <td>५५</td></tr>
<tr><td> यद्भासा भास्यतेऽर्कादि</td> <td>६१</td></tr>
<tr><td> यल्लाभान्न परो लाभो</td> <td>५४</td></tr>
<tr> <th>र</th></tr>
<tr><td> रज्जुसर्पवदात्मानं</td> <td>२७</td></tr>
<tr><td> रागेच्छासुखदुःखादि</td> <td>२३</td></tr>
<tr><td> रूपवर्णादिकं सर्वं</td> <td>४०</td></tr>
<tr> <th>व</th></tr>
<tr><td> वपुस्तुषादिभिः कोशैः</td> <td>१६</td></tr>
<tr><td> विविक्तदेश आसीनो</td> <td>३८</td></tr>
<tr><td> व्यापृतेष्विन्द्रियेष्वात्मा</td> <td>१९</td></tr>
<tr> <th>श</th></tr>
<tr><td> श्रवणादिभिरूद्दीप्त</td> <td>६६</td></tr>
<tr> <th>स</th></tr>
<tr><td> सच्चिदात्मन्यनुस्यूते</td> <td>९</td></tr>
<tr><td> सदा सर्वगतोऽप्यात्मा</td> <td>१७</td></tr>
<tr><td> सम्यग्विज्ञानवान् योगी</td> <td>४७</td></tr>
<tr><td> सर्वगं सच्चिदात्मानं</td> <td>६५</td></tr>
<tr><td> स्वबोधे नान्यबोधेच्छा</td> <td>२९</td></tr>
<tr><td> स्वयमन्तर्बहिर्व्याप्य</td> <td>६२</td></tr>
<tr><td> स्थाणौ पुरूषवद् भ्रान्त्या</td> <td>४५</td></tr>
<tr><td> संसारस्स्वप्नतुल्यो हि</td> <td>७</td></tr>
<tr> <th>ह</th></tr>
<tr><td> हृदाकाशोदितो ह्यात्मा</td> <td>६७</td></tr>
</table>


 </div>
</body>
</html>
