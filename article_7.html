<!DOCTYPE html>
<html>

<head>
	<meta charset="UTF-8"/>
	<title>दिव्यत्रायपादार्पितपुष्पमञ्जरी</title>
	<link href="style/reset.css" rel="stylesheet"/>
	<link href="style/style.css" rel="stylesheet"/>
</head>


<body>

<div id="page">
<p class="article_title">
 साधनसूत्राणि
</p>

<p>
अखिलमुमुक्ष्वाश्रयाय भगवते 
परमात्मने नमः।
</p>

<p class="sub_title">
 अथ साधनशास्त्रम् ।।१।।
</p>

<p>
अथेति। प्रारभ्यत इति शेषः। अथ-शब्दो 
मङ्गलार्थः। परमपरूषार्थ- प्राप्त्युपायभूतमिदं 
साधनशास्त्रं मुमुक्षूनुद्दिश्योपदिश्यत 
इत्यर्थः।।
</p>

<p class="sub_title">
 परमात्मसाक्षात्कारः परमः 
कर्तव्यः ।।२।।
</p>

<p>
परमात्मेति। मोक्षेच्छुभिरिति 
शेषः। परमश्चासावात्मा चेति परमात्मा। 
यं शैवास्समुपासते शिव इति, ब्रह्मेति 
वेदान्तिनः, बौद्धा बुद्ध इति, प्रमाणपटवो 
नैयायिकाः कर्तेति, अर्हन्नित्यथ 
जैनशासनरताः, कर्मेति मीमांसकाः, 
स एवेह परमात्मशब्दितः। तस्य साक्षात्कारो 
दर्शनमपरोक्षानुभवः परमः कर्तव्यः 
सर्वस्मान्मुख्यकर्तव्यस्तेनैव 
परम- पुरूषार्थसिद्धेः।।
</p>

<p class="sub_title">
 प्रवृत्ति-निवृत्ती ।।३।।
</p>

<p>
प्रवृत्तीति। उपायाविति शेषः। 
परमे कर्तव्ये तस्मिन्निति यावत्। परमात्म-साक्षात्काराय 
प्रवृत्ति-निवृत्ती द्वौ मार्गौ । तत्र प्रवृत्तिर्गृहस्थधर्मः। 
निवृत्तिः संन्यासिधर्मः। तयोरन्यतरा 
वरणीया।।
</p>

<p>
अथ यानि करणानि द्वयोरपि धर्मयोरनुष्ठातृणां 
साधारणानि तानि निरूच्यन्ते-
</p>

<p class="sub_title">
 शरीर-वाङ्मनोहृदयानि ।।४।।
</p>

<p>
शरीरेति। उक्तोपाय-निर्वृत्तय 
एतान्यावश्यकानि करणानि। 
शरीरं स्थूलदेहः। वाग्गीः। मनो बुद्धिः हृदयं 
भावः।।
</p>

<p>
करणपाटवेनैव कार्यसिद्धेः 
सुलभत्वात् तत्साधनान्युच्यन्ते 
प्रतिकरणं पृथक्पृथक्-
</p>

<p class="sub_title">
 युक्ताहारादिभिः शरीरस्य 
पटुत्वम् ।।५।।
</p>

<p>
युक्तेति। साधितव्यमिति शेषः। 
युक्ताहार-विहारचेष्टाभिः शरीरस्यारोग्यं 
बलं वीर्यं च साधितव्यानि। तान्येव 
शरीरपटुत्वम्।।
</p>

<p class="sub_title">
 सत्य-मृदु-वचनेन वाचः ।।६।।
</p>

<p>
सत्येति। अत्र चोत्तरसूत्रद्वयेऽपि 
च पटुत्वमित्यनुवर्तते। यद्वचनं 
सत्यं च मृदु च तत्सत्यमृदु-वचनम्। 
सत्यत्वं यथाभूतत्वम्। मृदु मधुरमाप्यायमानं 
श्लक्ष्णम्। एतेन मृद्वप्यसत्यं सत्यमपि 
कठोरं वचनं वर्जनीयमित्यवगम्यते। 
असत्यं परूषं च वाक्यमासुरीसम्पज्जनितम्।।
</p>

<p class="sub_title">
 तीक्ष्णीकरणेन मनसः ।।७।।
</p>

<p>
तीक्ष्णीकरणेनेति। गुरूवचन-श्रवण-मननादिभिर्वेदान्त-योग- 
भक्ति-प्रतिपादक-शास्त्राध्ययनेन 
तदनुसारि-तर्केणेतरैर्मुमुक्षुभिः 
सह तद्विषय-संभाषणेन जिज्ञासायुक्तवादैश्च 
मनो बुद्धिस्तीक्ष्णीक्रियते, ताद्वतं 
च मनोऽविद्यारण्यच्छेदनाय 
शक्तं भवति। मनसस्तच्छक्तत्वमेव 
तस्य पटुत्वम्।।
</p>

<p class="sub_title">
 भावपरिशुद्ध्या हृदयस्य 
।।८।।
</p>

<p>
भावेति। हृदयं भावाधिष्ठानम्। भावपरिशुद्ध्या 
हृदयपरिशुद्धिः साधनीया। 
रागद्वेषादिदुर्भावापाकरणेन 
प्रीत्यनुकम्पन-निःस्वार्थतादि- 
सद्भावाभ्यासेन च भावपरिशुद्धिर्भवति।।
</p>

<p class="sub_title">
 प्रवृत्तौ कर्मयोगो भक्तिश्च 
।।९।।
</p>

<p>
प्रवृत्ताविति। प्रवृत्तिमार्गे 
कर्मयोगो भक्तिश्च सह करणपटुत्व- 
साधनेनानुसरणीयाविति सूत्रार्थः। 
`युज समाधौ' इत्यस्माद्धातोर्निष्पन्नो 
योग-शब्दः समाध्यर्थः। क्रियत 
इति कर्म। अनेन श्रौतानि स्मार्तानि लौकिकानि 
च सर्वाणि कर्माणि गृह्यन्ते। यदा क्रियमाणं 
कर्म परमात्मनि मनःसमाधानं साधयति 
तदा तत्कर्मयोगो भवति। कर्मफलासङ्गस्य 
चित्तवैकल्यापादनद्वारा 
समाधि-प्रतिबन्धकत्वात् तत्त्याग 
एव कर्मयोगः।
</p>

<p>
परमप्रेमरूपे परमात्मनि परमा 
प्रीतिरेव भक्तिः। `त्वमेव माता च पिता 
त्वमेव त्वमेव बन्धुश्च सखा त्वमेव। त्वमेव विद्या 
द्रविणं त्वमेव त्वमेव सर्वं मम देवदेव।।' इत्येवंरूपो 
यो भावः सा भक्तिः। मातुरर्भके, 
प्रियस्य प्रेयस्याम्, कदर्यस्य 
च स्वधने ये मोहा एकीकृतानपि 
तान् सर्वानतिक्रमते भक्तिः। 
तां लब्ध्वा पुमान् सिद्धोऽमृतस्तृप्तो भवति, 
तां प्राप्य न किञ्चिद्वाञ्छति, न शोचति, 
न रमते, न द्वेष्टि, नोत्साही भवति।
</p>

<p>
भक्तेरावश्यकत्वमुक्तं 
केनचिद्भक्ताग्रणिना-
</p>

<p class="verse">
 कूपो यथा विना वारि यथा धेनुर्विना पयः । <br/>
देहो यथा विना प्राणान् वृक्षो यथा विना फलम्।। <br />
यथाकाशो विना चन्द्रं विना दीपं यथा गृहम् । <br />
विप्रो यथा विना वेदं विना भाक्तिं तथा नरः।।  इति ।
</p>

<p>
पक्षाविव पक्षिण एते कर्मयोग-भक्ती 
गृहमेधिन इति मन्तव्यम्।।
</p>

<p class="sub_title">
 निवृत्तौ साधनचतुष्टयार्जनम् 
।।१०।।
</p>

<p>
निवृत्ताविति। विवेक-वैराग्य-शमादिषट्क-मुमुक्षुत्वानि 
चत्वारि साधनानि। तेषामार्जनं निवृत्तिधर्मे 
बद्धादरेण संन्यासिना कर्तव्यम्। 
तत्र नित्यानित्यवस्तु-विवेचनरूपो 
विवेकः प्रथमः। वैराग्यं द्वितीयम्। 
नित्यः परमात्माऽनित्यं सकलमन्यदिति 
विवेकतो निश्चित्य सकलेष्वनित्यवस्तुषु 
काकविष्ठायामिव या जिहासोत्पद्यते 
तद्वैराग्यम्। शमो दम उपरति- स्तितिक्षा 
श्रद्धा समाधानं चैतान्येव शमादिषट्कम्। 
तत्तृतीयम्। शमोंऽतःकरणनिग्रहः। 
दमो बहिरिन्द्रियनियमनम्। 
निगृहीतमनसो बाह्यप्रवृत्ति-प्रतिबन्धनमेवोपरतिः। 
अप्रतीकारपूर्वकं चिन्ताविलापरहितं 
च सर्वदुःखसहनं तितिक्षा। शास्त्रवाक्येषु 
गुरूवाक्येषु च तथ्यत्वावधारणं 
श्रद्धा। परमात्मनि स्वमनःस्थापनमेव 
समाधानम्। सन्दंश-धृत-मूषिकवत् संसारान्मोक्तुमिच्छैव 
मुमुक्षुत्वम्। तच्च चतुर्थम्।।
</p>

<p class="sub_title">
 मुक्तिः करफलायते 
करफलायते ।।११।।
</p>

<p>
मुक्तिरिति। यदा साधनचतुष्टयं 
संपादितं तदा मुक्तिः करगत- फलमिव 
लब्धप्रायैव, साधनचतुष्टयलाभादनन्तरमल्पेनैव 
कालेन मुक्तेर्लाभात्। द्विरभ्यासः 
शास्त्रपरिसमाप्तिं सूचयति।।
</p>

<p class="e">
 ।।प्रीयतां परमात्मा।।
</p>
</div>
</body>
</html>
