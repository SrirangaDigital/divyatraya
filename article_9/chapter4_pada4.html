<!DOCTYPE html>
<html>

<head>
	<meta charset="UTF-8"/>
	<title>दिव्यत्रायपादार्पितपुष्पमञ्जरी</title>
	<link href="../style/reset.css" rel="stylesheet"/>
	<link href="../style/style.css" rel="stylesheet"/>
</head>

<body>
<div id="page">

<div class="article_title">
  चतुर्थोऽध्यायः - चतुर्थः पादः
</div>

<p class="title" id="4.4.a1">
 १. सम्पद्याविर्भावाधिकरणम्
</p>

<p class="e">
 (सू. १-३)
</p>

<p class="sub_title" id="4.4.1">
 सम्पद्याविर्भावः स्वेनशब्दात् 
।।१।।
</p>

<p>
'एवमेवैष सम्प्रसादोऽस्माच्छरीरात्समुत्थाय 
परं ज्योतिरूपसम्पद्य स्वेन रूपेणाभिनिष्पद्यते' 
(८.५.२३) इति श्रूयते छान्दोग्ये। तत्र संशयः 
-देवादिलोकेषु इव केनचिद् 
आगन्तुकरूपेण अभिनिष्पद्यते 
उत स्वरूपेणैव इति। सत्संपत्तौ केवलेन 
एव आत्मस्वरूपेण आविर्भवति न धर्मान्तरेण 
इति सूत्रकारः। कुतः? स्वेन इति शब्दात्। 
एवमेव स्वेनेति विशेषणमवकल्पते।।
</p>

<p class="sub_title" id="4.4.2">
 मुक्तः प्रतिज्ञानात् ।।२।।
</p>

<p>
यः स्वेन रूपेणाभिनिष्पद्यते 
इति उक्तः स मुक्तः सन्नेवाभि- निष्पद्यते। 
कस्मात्? 'य आत्माऽपहतपाप्मा' (छां.उ. 
८.७.१) इत्यादिना मुक्तात्मस्वरूपस्यैव 
प्रतिज्ञानात् स एवेह प्रकृतः।।
</p>

<p class="sub_title" id="4.4.3">
 आत्मा प्रकरणात् ।।३।।
</p>

<p>
यत् परं ज्योतिः तन्न भौतिकं ज्योतिः 
किन्तु आत्मा एव। तदेतत् प्रकरणबलादवगम्यते। 
प्रकरणं च आत्मनः इति 'य आत्माऽपहतपाप्मा' 
इति प्रक्रमात् ज्ञायते। अतः तत्सम्पन्नः 
मुक्त एव भवति।।
</p>

<p class="title" id="4.4.a2">
 २. अविभागेनदृष्टत्वाधिकरणम्
</p>

<p class="e">
 (सू. ४)
</p>

<p class="sub_title" id="4.4.4">
 अविभागेन दृष्टत्वात् ।।४।।
</p>

<p>
स्वेन रूपेण यः सद्ब्रह्म सम्पद्यते 
सः तद् ब्रह्मणः अविभागेनैव तिष्ठति 
इति 'तत्त्वमसि' (छां. उ. ६.८.७), 'न तु तद्द्वितीयमस्ति....' 
(बृ.उ.४.३.२३), 'अहं ब्रह्मास्मि' (बृ. उ. १.४.१०) इत्यादिभिः 
श्रुतिभिः प्रदर्श्यते।।
</p>

<p class="title" id="4.4.a3">
 ३. ब्राह्माधिकरणम्
</p>

<p class="e">
 (सू. ५-७)
</p>

<p class="sub_title" id="4.4.5">
 ब्राह्मेण जैमिनिरूपन्यासादिभ्यः 
।।५।।
</p>

<p>
सत् सम्पद्य यः स्वेन रूपेणाभिनिष्पद्यते 
सः मुक्तः ब्राह्मेण रूपेण, अपहतपाप्मत्वादिसत्यसङ्कल्पत्वान्तेन 
सर्वज्ञात्वादिना च, एव आविर्भव- तीति 
जैमिनिर्मन्यते।।
</p>

<p class="sub_title" id="4.4.6">
 चितितन्मात्रेण तदात्मकत्वादित्यौडुलोमिः 
।।६।।
</p>

<p>
आत्मनः चैतन्यमात्रस्वरूपत्वात् 
तद्रूपेणैव अभिनिष्पन्नो भवतीति औडुलोमिः। 
सत्यकामत्वादयस्तु उपाधितन्त्रत्वात् 
न चैतन्यवत् स्वरूपं भवन्ति। 'कृत्स्नः 
प्रज्ञानघन एव' (बृ.उ.४.५.१३) इति श्रुतेः।।
</p>

<p class="sub_title" id="4.4.7">
 एवमप्युपन्यासात् पूर्वभावादविरोधं 
बादरायणः ।।७।।
</p>

<p>
एवं पारमार्थिकचितितन्मात्रस्वरूपाभ्युपगमेऽपि, 
व्यवहारापेक्षया पूर्वोक्तब्राह्मं 
रूपम् उपन्यासादिहेतुकं न विरूध्यते 
इति बादरायणः।।
</p>

<p class="title" id="4.4.a4">
 ४. सङ्कल्पाधिकरणम्
</p>

<p class="e">
 (सू. ८-९)
</p>

<p class="sub_title" id="4.4.8">
 सङ्कल्पादेव तु तच्छ्रुतेः 
।।८।।
</p>

<p>
छान्दोग्ये दहरविद्यायामुक्तम् 
'स यदि पितृलोककामो भवति सङ्कल्पादेवास्य 
पितरः समुत्तिष्ठन्ति' (८.२.१) इति। तत्र किमेते 
पित्रादयः तस्य सङ्कल्पमात्रात् समुत्तिष्ठन्ति 
उत निमित्तान्तरापेक्षाऽपि अस्ति इति 
सन्देहः। सङ्कल्पादेव ते सर्वे समुत्तिष्ठन्ति 
तथैव श्रुतत्वादिति सिद्धान्तः। प्राकृतजनवत् 
न मुक्तस्य सङ्कल्पः अन्यतन्त्रः। अपि 
च श्रुत्युक्तार्थे न लौकिकन्यायः 
उपयुज्येत।।
</p>

<p class="sub_title" id="4.4.9">
 अत एव चानन्याधिपतिः 
।।९।।
</p>

<p>
अत एव, सत्यसङ्कल्पत्वादेव स विद्वान् 
अनन्याधिपतिर्भवतीत्यर्थः। 
'सर्वेषु लोकेषु कामचारो भवति' (छां.उ.८.१.६) 
इति श्रुतिः।।
</p>

<p class="title" id="4.4.a5">
 ५. अभावाधिकरणम्
</p>

<p class="e">
 (सू. १०-१४)
</p>

<p class="sub_title" id="4.4.10">
 अभावं बादरिराह ह्येवम् ।।१०।।
</p>

<p>
मुक्तस्य सङ्कल्पोक्तेः मनस्तावत् 
सिद्धम्। अपि तु शरीरेन्द्रियाणि विद्यन्ते 
उत न इति विशये बादरिराह तेषामभावम्। 
हि यस्मात् श्रुतिः एवं श्रावयति 'मनसा 
एतान् कामान्' (छां. उ. ८.१२.५) इति। मनसा इति 
विशेषणं व्यर्थायते शरीरभाव-अभ्युपगमे।।
</p>

<p class="sub_title" id="4.4.11">
 भावं जैमिनिर्विकल्पामननात् 
।।११।।
</p>

<p>
'स एकधा भवति, त्रिधा भवति' (छां.उ.७.१६.२) 
इति विकल्पामननात्, शरीरभेदं विना 
अनेकधाभवनस्य अनुपपत्तेः 
शरीरेन्द्रियाणां भावम् आह जैमिनिः।।
</p>

<p class="sub_title" id="4.4.12">
 द्वादशाहवदुभयविधं बादरायणोऽतः 
।।१२।।
</p>

<p>
अतः उभयलिङ्गश्रुतिदर्शनात् 
उभयविधं मुक्तस्य सशरीरत्व- 
मशरीरत्वं च अवकल्पेते सत्यसङ्कल्पत्वात्तस्य 
इति बादरायणः। यथा उभयलिङ्गश्रुतिदर्शनात् 
द्वादशाहः सत्त्रम् अहीनश्च भवति तद्वत्।।
</p>

<p class="sub_title" id="4.4.13">
 तन्वभावे सन्ध्यवदुपपत्तेः 
।।१३।।
</p>

<p>
यथा सन्ध्ये स्थाने, स्वप्ने, तन्वभावे सेन्द्रियस्य 
शरीरस्य अभावे अपि पित्रादिकामाः 
उपलब्धिमात्राः एव स्युः तद्वत् मोक्षेऽपि 
स्यात् इति भावः।।
</p>

<p class="sub_title" id="4.4.14">
 भावे जाग्रद्वत् ।।१४।।
</p>

<p>
भावे स्थूलशरीरस्य सद्भावे जाग्रद्वत् जाग्रदवस्थायामिव 
व्यावहारिकभोगोपपत्तेरिति सूत्रार्थः।।
</p>

<p class="title" id="4.4.a6">
 ६. प्रदीपाधिकरणम्
</p>

<p class="e">
 (सू. १५-१६)
</p>

<p class="sub_title" id="4.4.15">
 प्रदीपवदावेशस्तथा हि दर्शयति 
।।१५।।
</p>

<p>
एकस्य मुक्तस्य अनेकशरीरावेशः 
कथं सम्भवति? प्रदीपवत् स्यात्। यथा 
एकः प्रदीपः वर्त्यन्तरेषु इतरप्रदीपानामुत्पादकः 
तथा। दर्शयति च श्रुतिः एतं 'स एकधा 
भवति त्रिधा भवति' इत्यादिना। ऐश्वर्ययोगान्मुक्तस्य 
साध्यमेतत्। योगिनामपि अनेकशरीरसम्बन्धः 
उक्तः योगशास्त्रे (यो.सू.४.४.)। एवं 
सति किमु वक्तव्यं मुक्तविषये?
</p>

<p class="sub_title" id="4.4.16">
 स्वाप्ययसम्पत्त्योरन्यतरापेक्षमाविष्कृतं 
हि ।।१६।।
</p>

<p>
'तत्केन कं पश्येत्?' (बृ. उ. २.४.१४) इत्यादिभ्यः 
श्रुतिभ्यः मुक्तस्य विशेषसंज्ञायां 
प्रतिषिद्धायां सत्यां कथम् एतत् 
अनेकशरीर- योगरूपम् ऐश्वर्यम् 
उपपद्यते?-इति प्राप्ते आह स्वाप्ययेति। 
स्वाप्ययः सुषुप्तिः; सम्पत्तिः ब्रह्मसम्पत्तिः 
कैवल्यमिति यावत्। तयोरन्यतरापेक्षया 
एव एतत् विशेषसंज्ञाप्रतिषेधवचनं 
यावता एतानि वचनानि तत्प्रकरणेषु 
एव आविष्कृतानि उदाह्तानि। सगुणविद्यापरिपाकावस्थायां 
तु ऐश्वर्य- योगः उपपद्यते एव 
इति भावः।।
</p>

<p class="title" id="4.4.a7">
 ७. जगद्व्यापाराधिकरणम्
</p>

<p class="e">
 (सू. १७-२२)
</p>

<p class="sub_title" id="4.4.17">
 जगद्व्यापारवर्जं प्रकरणादसन्निहितत्वाच्च 
।।१७।।
</p>

<p>
मुक्तस्य विना जगद्व्यापारं, जगतः 
सृष्ट्यादीन्, इतरैश्वर्यम् अणिमादिलक्षणं 
सिध्यति। कुतः? प्रकरणात्। नित्यसिद्धः 
ईश्वरः एव सर्वेषु सृष्टिप्रकरणेषु 
प्रकृतः, तस्मात्। अपि च तेभ्यः पूर्वमेव 
सिद्धत्वादीश्वरस्य, ते सर्वे सृष्टिं प्रति 
असन्निहिताः, स एव सन्निहितः। तस्मादपि 
एवम्।।
</p>

<p class="sub_title" id="4.4.18">
 प्रत्यक्षोपदेशादिति चेन्नाधिकारिकमण्डलस्थोक्तेः 
।।१८।।
</p>

<p>
'आप्नोति स्वाराज्यम्' (तै.उ.१.६.२) इति प्रत्यक्षोपदेशात् 
स मुक्तः निरवग्रहमैश्वर्यं
प्राप्नोति इति चेत् तन्न। आधिकारिकमण्डल- 
स्थोक्तेः। आधिकारिकः ईश्वरः 
सवित्रादिमण्डलेषु स्थितः। मुक्तस्य 
ऐश्वर्यं तदायतनम् इति भावः।।
</p>

<p class="sub_title" id="4.4.19">
 विकारावार्ति च तथाहि स्थितिमाह 
।।१९।।
</p>

<p>
पारमेश्वरं रूपं न केवलं विकारवार्ति 
एव। विकार-अवार्ति रूपं निर्विकाररूपमपि 
अस्य विद्यते। 'तावानस्य महिमा, ततो ज्यायांश्च 
पूरूषः' (छां.उ.३.१२.६) 
इति श्रुतेः। एवम् अस्य द्वयोः रूपयोः 
सिद्धयोः अन्यतरस्य विकाररूपस्य 
उपासकाः न अन्यतरत् निर्विकारं 
रूपं प्राप्नुवन्ति अतत्क्रतुत्वात्तेषाम्। 
तथैव सगुणेऽपि तिष्ठन्तः सावग्रहमैश्वर्य- 
मेव आप्नुवन्ति न निरवग्रहमिति मन्तव्यम्।।
</p>

<p class="sub_title" id="4.4.20">
 दर्शयतश्चैवं प्रत्यक्षानुमाने 
।।२०।।
</p>

<p>
परस्य ज्योतिषः अविकारिरूपं 
प्रत्यक्षानुमाने श्रुति-स्मृती दर्शयतः। 
'न तत्र सूर्यो भाति....' (कठ उ. ५.१५) इति श्रुतिः। 
'न तद्भासयते सूर्यो' (गीता १५.६) इति च 
स्मृतिः। परस्य ज्योतिषः विकारावार्तित्वं 
प्रसिद्धमित्यभिप्रायः।।
</p>

<p class="sub_title" id="4.4.21">
 भोगमात्रसाम्यलिङ्गाच्च 
।।२१।।
</p>

<p>
भोगमात्रेण एषां मुक्तानाम् अनादिसिद्धेन 
ईश्वरेण साम्यम्। 'तमाहापो वै खलु मीयन्ते 
लोकोऽसौ' (कौ. उ.१.८) इति श्रुतिः। 
'स यथैतां देवतां....अवन्ति एवं हैवंविदं .....अवन्ति 
तेनो एतस्यै देवतायै सायुज्यं सलोकतां 
जयति' (बृ. उ. १.५.२३) इति च तस्मादपि न मुक्तानामीश्वरवन्निरवग्रहैश्वर्यम्।।
</p>

<p class="sub_title" id="4.4.22">
 अनावृत्तिः शब्दादनावृत्तिः 
शब्दात् ।।२२।।
</p>

<p>
सावग्रह-ऐश्वर्यत्वात् मुक्तानां 
तस्य अन्तवत्त्वम्, अत एव तेषां पुनरावृत्तिरपि 
प्रसज्येत इति प्राप्तेऽभिधीयते 
अनावृत्तिरिति। सगुण- शरणाः अपि 
मुक्ताः न पुनरावर्तन्ते। कस्माद्धेतोः? 
शब्दात्। 'तयोर्ध्व- मायन्नमृतत्वमेति' 
(छां. उ. ८.६.६), 'तेषां न पुनरावृत्तिः', 'इमं 
मानव- मावर्तं नावर्तन्ते' (छां.उ.४.१५.६) इत्यादिश्रुतिभ्यः 
ब्रह्मलोकगतानां अपुनरावृत्तिः 
प्रसिद्धा।
</p>

<p>
सम्यग्दर्शनेन विध्वस्ततमसां नित्यसिद्धनिर्वाणपरायणानाम् 
अना- वृत्तिः सिद्धा एव। सगुणशरणानामपि 
सम्यग्दर्शनाश्रयणेनैव अनावृत्तिः 
सिध्यति। द्विरभ्यासः शास्त्रपरिसमाप्तिं 
सूचयति।।
</p>

<p class="authorline">
 इति श्रीमद्विवेकानन्दपुरीपूज्यपादप्रशिष्येण <br />
श्रीमद्विरजानन्दपुरीपूज्यपादशिष्येण 
कृतं <br />
विवेकसौरभम् <br />
नाम शाङ्करभाष्यानुसारिणी ब्रह्मसूत्रवृत्तिः 
संपूर्णा।।
</p>

<p class="authorline">
 ओं तत्सत् ।।
</p>

</div>
</body>
</html> 
