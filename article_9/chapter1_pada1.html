<!DOCTYPE html>
<html>

<head>
	<meta charset="UTF-8"/>
	<title>दिव्यत्रायपादार्पितपुष्पमञ्जरी</title>
	<link href="../style/reset.css" rel="stylesheet"/>
	<link href="../style/style.css" rel="stylesheet"/>
</head>


<body>

<div id="page">

<div class="article_title">
 प्रथमोऽध्यायः
</div>

<p class="sub_article" >
 प्रथमः पादः
</p>

<p class="title">
 १. जिज्ञासाधिकरणम्
(उपोद्घातः)
</p>


<p>
आत्यन्तिकदुःखनिवृत्तिः 
परमसुखप्राप्तिश्च सर्वप्राणिभिरिष्यते 
सदा। ते तु विना मोक्षं न सिध्यतः। मोक्षस्तु ब्रह्मात्मैक्यज्ञानादेव 
भवति।
</p>

<p>
चेतनाचेतनयुक्तमिदं 
विचित्रं जगद्यस्मात्परवस्तुनो जायते 
जन्मनोऽनन्तरमपि यस्मिन्नेव तिष्ठत्यन्ते 
च यदेव प्रविशति तदेव परवस्तु ब्रह्म।
</p>

<p>
आत्मा त्वस्माकं निजस्वरूपम्। तत्तु 
देहमनआदिभ्यो व्यतिरिक्तं चिद्रूपम्। 
तदेव ब्रह्म।
</p>

<p>
अविद्ययाऽस्माकं निजस्वरूपं 
विस्मृतम्। अज्ञानेन यथा रज्ज्वा सर्पोऽध्यस्तस्तथा 
चिदात्मनि देहत्वाद्यध्यस्तम्। रज्जुज्ञानेन 
सर्पभ्रान्तिर्यथा निवर्त्यते तथाऽऽत्मज्ञानेन 
देहाद्यात्मभावः सकलदुःखाश्रयो 
निवर्त्यते। स एव मोक्षः।
</p>

<p>
वेदान्ता एव मोक्षशास्त्राणि। तेषु ब्रह्मात्मानावुपदिष्टौ। 
किन्तु स उपदेशो दुरवगाहः। तस्माद्वेदान्तानामर्थं 
न्यायतो निर्णेतुं तन्मूलकं तदुपदेशं 
ग्राहयितुं मोक्षं सुलभीकर्तुं चेदं 
सूत्ररूपं वेदान्तार्थनिर्णयशास्त्रं 
बादरायणाचार्यैरारभ्यते।
</p>

<p>
तत्र साधनचतुष्टयसम्पन्नो 
मुमुक्षुस्तस्याधिकारी। ब्रह्मात्मभावो 
विषयः। मोक्षः प्रयोजनम्। शास्त्रमोक्षयोः 
साधनसाध्यरूपः सम्बन्धः। इत्यनुबन्धचतुष्टयम्।।
</p>

<p class="sub_title">
 अथातो ब्रह्मजिज्ञासा ।।१।।
</p>

<p>
इदमादिमं सूत्रम्। अत्राथशब्द आनन्तर्यार्थः। 
स विवेकवैराग्यादि- साधानचतुष्टयसम्पत्तेरानन्तर्यं 
ब्रह्मजिज्ञासायां सूचयति।
</p>

<p>
अतश्शब्दो हेत्वर्थः। यज्ञादिवैदिककर्माणि 
केवलाभ्युदयसाधनानि न तु 
निःश्रेयससाधनानीति ज्ञात्वेति 
तस्यार्थः।
</p>

<p>
ज्ञातुमिच्छा जिज्ञासा। ब्रह्मणो जिज्ञासा 
ब्रह्मजिज्ञासा।
</p>

<p>
साधनचतुष्टयसम्पन्नः 
पुरूषः अभ्युदयसाधनानि निःश्रेयसासाधनानि 
केवलकर्माणि त्यक्त्वा परं ब्रह्म 
ज्ञातुमुत्सहेदिति सूत्रार्थः।।
</p>

<p class="title">
 २. जन्माद्यधिकरणम्
</p>

<p class="sub_title">
 जन्माद्यस्य यतः ।।२।।
</p>

<p>
इदानीं जिज्ञास्यब्रह्मणः स्वरूपं वर्णयन्त्याचार्याः। 
यस्यादिः जन्म भवति तज्जन्मादि। जन्मस्थितिभङ्गः 
समासार्थः। जन्मस्थितिभङ्गाः इति यावत्। 
अस्यैतस्य विचित्रजगतो जन्मस्थेमभङ्गा 
यतो यस्मात्कारण- वस्तुनो भवन्ति 
तदेव ब्रह्म तदेव जिज्ञास्यमिति सूत्राभिप्रायः।।
</p>

<p class="title">
 ३. शास्त्रयोनित्वाधिकरणम्
</p>

<p class="sub_title">
 शास्त्रयोनित्वात् ।।३।।
</p>

<p>
ब्रह्मज्ञानोपायं सूचयति 
शास्त्रेति। वेदान्तशास्त्रैकयोनित्वादिति 
यावत्। शास्त्रं योनिः प्रमाणं यस्य 
तच्छास्त्रयोनि। यस्माद्वेदान्तशास्त्रमेव 
ब्रह्मणः परममेकमात्रं प्रमाणं 
तस्माद् ब्रह्मजिज्ञासुभिर्वेदान्तशास्त्रमाश्रय- 
णीयम्। तच्छास्त्रज्ञानं तु विना गुरूं 
न सेत्स्यति इत्यतो गुरूपसदनादि- 
पूर्वकं वेदान्तशास्त्रं ज्ञात्वा मोक्षं लभेत इत्यवगन्तव्यम्। 
शास्त्रस्य योनिः इति अन्यन्निर्वचनम्। 
'अस्य महतो भूतस्य निश्श्वसितमेतद् 
यदृग्वेदः' (बृ.उ.४.५.१०) इति श्रुतेः।।
</p>

<p class="title">
 ४. समन्वयाधिकरणम्
</p>

<p class="sub_title">
 तत्तु समन्वयात् ।।४।।
</p>

<p>
पूर्वाधिकरणे ब्रह्मणः शास्त्रयोनित्वमुक्तम्। 
इदानीं तदाक्षिप्य परिहरति तदिति।
</p>

<p>
ब्रह्म न शास्त्रयोनि। परिनिष्ठितत्वाद्ब्रह्मणः 
प्रत्यक्षानुमानाभ्यामपि तदवगम्यते। 
शास्त्रस्य क्रियार्थत्वात्कर्मण्येव 
तत्समन्वितम्। न ब्रह्मणि। यदि शास्त्रं 
प्रमाणान्तरसिद्धब्रह्मैवानुवदति 
तदा तस्यानर्थक्यं स्यात्। तद्वारणाय 
शास्त्रगतब्रह्मोपदेशोऽपि क्रियाङ्गत्वेनैव 
योजयितव्य इति प्राप्ते तन्निराक्रियते 
सूत्रस्थ-तु-शब्देन।
</p>

<p>
तज्जगत्कारणं ब्रह्म परिनिष्ठितवस्त्वपि 
वेदान्तशास्त्रादेवावगम्यते। कुतः? 
समन्वयात्। सर्ववेदान्तवाक्यानि 
तात्पर्येण ब्रह्मैवावगमयन्ति 
नान्यत्किञ्चिद्वस्तु। यदुक्तं 
ब्रह्मणः परिनिष्ठितत्वात्प्रत्यक्षानुमानाभ्यामपि 
तद् ज्ञायत इति, तन्न। सौक्ष्म्यात्तन्नेन्द्रियगोचरम्। 
लिङ्गाभावान्नाप्य्नुमान- गम्यम्। 
किन्तु 'तत्त्वमसि' (छां.उ.६.८.७) 'तद्ध 
विजज्ञौ' इत्यादि श्रुतेः शास्त्रादेवावगम्यत 
इति स्फुटम्।
</p>

<p>
यत्तूक्तं शास्त्रस्य क्रियार्थत्वात्तद्गतब्रह्मोपदेशोऽपि 
कर्माङ्गत्वेनैव योजयितव्य 
इति तत्र वदामः-द्विरूपं हि शास्त्रं कर्मकाण्डत्व- 
ज्ञानकाण्डत्वाभ्याम्। तत्र कर्मकाण्डरूपं 
शास्त्रं बाढं कर्मण्येव समन्वितम्। न त्वन्यत्। 
तत्तु सर्वज्ञे सर्वशक्तौ जगत्कारणे ब्रह्मण्येव 
समन्वितम्। तस्माद्ब्रह्मोपदेशवाक्यानि 
न कर्माङ्गत्वेन योजयितव्यानि।
</p>

<p>
अतो ब्रह्मणि समन्वयाद्यच्छास्त्रं 
तत्रैकमात्रं प्रमाणं तद्वेदान्तशास्त्रं 
गुरूपसदनादिपूर्वकं ज्ञात्वा ब्रह्मात्मभावं 
सम्प्राप्य दुःखमूलं संसारं तीर्त्वा शाश्वतसुखं 
लभेत मुमुक्षुरिति सिद्धं भवति।।
</p>

<p class="title">
 ५. ईक्षत्यधिकरणम्
</p>

<p class="e">
 (सू. ५-११)
</p>

<p class="sub_title">
 ईक्षतेर्नाशब्दम् ।।५।।
</p>

<p>
ब्रह्मणो जगत्कारणत्वं तस्मिन्नेव 
वेदान्तवाक्यानां समन्वयश्चोक्ते। 
यद्यद्भूतवस्तु तत्तत्प्रत्यक्षानुमानाभ्यामपि 
गम्यमिति न्यायेन भूतवस्तु जगत्कारणमनुमिमानाः 
कापिलास्तदस्मत्स्मृत्युपदिष्टं 
प्रधानमेवेति मन्यमाना वेदान्तवाक्यानि 
स्वप्रक्रियानुगुण्येन योजयितुं 
प्रत्यवतिष्ठन्ते। अस्मिन्नधिकरणे 
तेषां वादा निराकृताः, ब्रह्मसमन्वयश्च 
दृढीकृतः।
</p>

<p>
ननु सर्वज्ञत्वसर्वशक्तत्वादयो 
ये विशेषा जगत्कारणवस्तुन उक्तास्ते 
सर्वे प्रधानपक्षेऽप्युपपद्यन्ते। 
अतो वेदान्तवाक्यानि प्रधानमेव 
जगत्कारणमिति प्राहुस्तेषां तस्मिन्नेव 
समन्वयोऽस्तीति चेत्। तन्न। कस्मात्? 
ईक्षतेः। 'तदैक्षत' (छां.उ.६.२.३), 'स ईक्षत' (ऐ.उ.१.१.१) 
इत्यादिवाक्येषु जगत्कारणवस्तुनश्चेतनवदीक्षितृत्वश्रवणात् 
तस्य ईक्षितृत्वस्य च अचेतने प्रधाने 
अनुपपन्नः। अतः अशब्दमश्रौतं केवलकापिलकपोलकल्पितं 
प्रधानं जगत्कारणं भवितुं नार्हति; न च 
तस्मिन्वेदान्तानां समन्वयोऽस्ति।।
</p>

<p class="sub_title">
 गौणश्चेन्नात्मशब्दात् ।।६।।
</p>

<p>
ननु प्रधाने ईक्षितृत्वं गौणं चेत् कूलं 
पिपतिषतीतिवत्तत्तेज ऐक्षतेतिवद्वेति 
चेत्। नात्र तद्वक्तुं शक्यते। कुतः? 
आत्मशब्दात्। 'अनेन जीवेनात्मनानुप्रविश्य' 
(छां.उ.६.३.२) इत्यत्र प्राणधारिजीवविषये 
सद्वस्त्वात्मशब्दप्रयोगङ्करोति। 
आत्मेति स्वरूपम्। यदि सच्छब्दवाच्यं 
वस्त्वचेतनं प्रधानमित्यभ्युपगम्यते 
तार्हि जीवविषये चेतनस्यात्मत्वं 
नोपपद्यते। तस्मात्सच्छब्दवाच्यं 
जगत्कारणं न प्रधानं किन्तु सर्वज्ञं सर्वशक्ति 
ब्रह्मैव।।
</p>

<p class="sub_title">
 तन्निष्ठस्य मोक्षोपदेशात् ।।७।।
</p>

<p>
आत्मशब्दोऽप्यौपचारिको 
भवेदिति चेत्। न। तन्निष्ठस्य तस्मिन्सद्वस्तुनि 
निष्ठस्य मुमुक्षोः श्वेतकेतोर्मोक्षोपदेशात्। 
अचेतन- प्रधाननिष्ठाया मोक्षो 
भवतीति त्वमपि नाभ्युपगच्छसि। 
तस्मान्न प्रधानं जगत्कारणम्।।
</p>

<p class="sub_title">
 हेयत्वावचनाच्च ।।८।।
</p>

<p>
आत्मशब्दः स्थूलारून्धतीन्यायेन 
भवेदिति चेत्। तदसत्। तत्त्वमसीति 
मे वाक्यादचेतनं सद्वस्त्वात्मत्वेन 
त्वं ज्ञातवानसि तत्तु न तवाऽऽत्मेत्यचेतनहेयवचनस्या 
भावात्। सौत्रश्च शब्दः प्रतिज्ञाविरोधोऽपि 
भवतीति समुच्चयार्थः। कारणविज्ञानात्सर्वविज्ञानं 
प्रतिज्ञातम्। किन्तु प्रधानज्ञानाच्चेतनज्ञानं 
न भवतीति प्रतिज्ञाविरोधः प्रसज्यते। 
तस्मान्न प्रधानं जगत्कारणं भवितुमर्हति।।
</p>

<p class="sub_title">
 स्वाप्ययात् ।।९।।
</p>

<p>
स्वस्मिन्नात्मन्यप्ययो लयः 
स्वाप्ययस्तस्मात्। 'सता सोम्य तदा सम्पन्नो 
भवति (छां.उ.६.८.१) स्वमपीतो भवति' इति चेतनवतः 
पुरूषस्य सच्छब्दवाच्य आत्मन्यपीतिरूक्तः। 
इदं त्वचेतनप्रधानपक्षे नोपपद्यते 
चेतनस्याचेतनस्वरूपापत्तेरशक्यत्वात्।।
</p>

<p class="sub_title">
 गतिसामान्यात् ।।१०।।
</p>

<p>
सर्ववेदान्तवाक्येभ्योऽपि 
जगत्कारणं चेतनमेवेत्यवगतिर्भवति। 
तस्माच्चेतनावगतिसामान्याद्ब्रह्मैव 
जगत्कारणं न प्रधानम्।।
</p>

<p class="sub_title">
 श्रुतत्वाच्च ।।११।।
</p>

<p>
श्रुतिरपि 'स कारणं करणाधिपाधिपो 
न चास्य कश्चिज्जनिता न चाधिपः' 
(श्वे.उ.६.९) इति स्वशब्देनैवेश्वरस्य 
जगत्कारणत्वं वक्ति। तस्मात्सर्वज्ञं 
सर्वशक्ति ब्रह्मैव जगतः कारणं न 
प्रधानं नान्यक्तिञ्चन।।
</p>

<p class="title">
 ६. आनन्दमयाधिकरणम्
</p>

<p class="e">
 (सू. १२-१९)
</p>

<p class="sub_title">
 आनन्दमयोऽभ्यासात् ।।१२।।
</p>

<p>
वेदान्तवाक्यानां ब्रह्मणि समन्वयोऽस्तीत्युक्तम्। 
समन्वयस्य उपरि आक्षिप्तः साङ्ख्यस्य 
वादोऽपि निराकृतः। किन्तु समन्वयो 
न स्पष्टीकृतः। अतस्तस्य स्पष्टीकरणायायमुत्तरो 
ग्रन्थ आरभ्यते।
</p>

<p>
अनेकानि वेदान्तवाक्यानि 
ब्रह्मैव वदन्त्यपि ब्रह्मलिङ्गैः 
सहाब्रह्मलिङ्गैरपि युक्ता 
इव दृश्यन्ते। एवञ्च सन्दिह्यमानानां तेषां 
वाक्यानामर्थः स्पष्टः निर्णेतव्यः। 
तस्मादारम्भणीय एव परो ग्रन्थः। अत्रानन्दमयादीनि 
वाक्यानि कैश्चिदब्रह्मलिङ्गैर्युक्ता 
अपि परं ब्रह्मैव वदन्तीति दर्शयिष्यामः।
</p>

<p>
'तस्माद्वा एतस्माद्विज्ञानमयादन्योऽन्तर 
आत्माऽऽनन्दमयः' इति श्रूयते तैत्तिरीयके 
(तै.उ.२.५)। 
तत्र किमानन्दमयः परं ब्रह्मैवोतान्यदिति 
संशयः। अन्नमयाद्यमुख्यात्मप्रवाहपतितत्वात्, 
विज्ञानमयशरीरयुतत्वात्, 
प्रियाद्यवयवसहितत्वाच्च 
आनन्दमयः संसार्येव न परं ब्रह्मेति 
पूर्वपक्षः। स सूत्रेण निराकृतः आनन्दमयेति। 
आनन्दमयः परं ब्रह्मैव न संसारी। कुतः? 
आनन्दशब्दस्य ब्रह्मवाचकत्वस्य 
अभ्यासात्। परस्मिन्नेव ब्रह्मण्यानन्दमयशब्दस्य 
पौनःपुन्येन प्रयुक्तत्वं 'रसं 
ह्येवायं लब्ध्वानन्दी भवति', 'यदेष आकाश 
आनन्दो न स्यात्' 'सैषानन्दस्य मीमांसा भवति' 
(तै.उ.२.७,८) इत्यादिश्रुतिभ्योऽवगम्यते।
</p>

<p>
अन्नमयाद्यमुख्यात्मप्रवाहपतितोऽपि 
तस्यान्तरात्मनोऽश्रवणात्, अन्नमयादिशरीरोक्तिप्राचुर्यप्रसङ्गेन 
तस्य विज्ञानमयशरीरत्वोपपत्तेः, 
तदुपाधेः प्रियाद्यवयवत्वकल्पनाया 
अप्युपपन्नत्वात् पूर्वपक्षोक्ता दोषा 
न दोषाः। तस्मादानन्दमयः परं ब्रह्मैव 
न संसारी।।
</p>

<p class="sub_title">
 विकारशब्दान्नेति चेन्न प्राचुर्यात् 
।।१३।।
</p>

<p>
आनन्दमय इत्यत्र विकारवाचकमयच्छब्दस्य 
श्रवणादन्नमयादि- वदानन्दमयोऽप्यानन्दस्य 
विकारस्तस्मान्न स परं ब्रह्मेति चेत्। 
न। तत्प्राचुर्यतायुक्ते वस्तुन्यपि 
'तत्प्रकृतवचने मयट्' (पा.५.४.२५) 
इति मयटः स्मरणात् न विकारार्थता 
नियता। ब्रह्मण आनन्दप्रचुरत्वं 
त्वानन्दमीमांसायां प्रसिद्धमेव।।
</p>

<p class="sub_title">
 तद्धेतुव्यपदेशाच्च 
।।१४।।
</p>

<p>
 तद्धेत्विति। तस्यानन्दस्य 
हेतोर्व्यपदेशादित्यर्थः। 'एष ह्येवानन्दयाति' 
इत्यत्र ब्रह्मण आनन्दयितृत्वश्रवणात्, 
प्रभूतानन्दरहितस्यानन्दयितृत्वस्या- 
नुपपत्तेः, आनन्दमयशब्दे मयटः 
प्राचुर्यार्थ एव युक्ततरः। तस्मादानन्द- 
मयः परं ब्रह्मैव।।
</p>

<p class="sub_title">
 मान्त्रवार्णिकमेव च गीयते 
।।१५।।
</p>

<p>
'सत्यं ज्ञानमनन्तं ब्रह्म' (तै.उ.२.२.१) 
इत्यत्र मन्त्रवर्णैर्यद्ब्रह्म प्रकृतं 
तदेव 'अन्योऽन्तर आत्माऽऽनन्दमयः' 
(तै.उ.२.५) इति ब्राह्मणवाक्येऽपि 
गीयते। मन्त्रब्राह्मणयोस्तु एकवाक्यता 
ग्रहीतव्या अविरोधात्। तस्मादप्यानन्दमयः 
परं ब्रह्मैव।।
</p>

<p class="sub_title">
 नेतरोऽनुपपत्तेः ।।१६।।
</p>

<p>
इतरो जीवो नानन्दमयः। कस्मात्? 
शरीरसृष्टेः प्रागभिध्यानं, स्रष्टुसृष्टयोरनन्यत्वं, 
सर्वकार्यसृष्टिशक्तिश्च 
संसारिजीवे नोपपद्यन्ते।।
</p>

<p class="sub_title">
 भेदव्यपदेशाच्च ।।१७।।
</p>

<p>
आनन्दमयप्रकरणे 'रसं ह्येवायं 
लब्ध्वानन्दी भवति' (तै.उ.२.७) इति आनन्दमयजीवयोर्लब्धृलब्धव्यभेदव्यपदेशात्, 
लब्धुर्लब्धव्य- भवनस्यासम्भवात्, 
आनन्दमयः परात्मैव न जीवः। किन्तु 
अविद्या- दृष्ट्यौवायं भेद इति 
न विस्मर्तव्यः।।
</p>

<p class="sub_title">
 कामाच्च नानुमानापेक्षा 
।।१८।।
</p>

<p >
नन्वानन्दमयस्याजीवत्वेऽप्यनुमानसिद्धप्रधानं 
किं न स्यात्? न भवति। आनन्दमयाधिकारे 
'सोऽकामयत' (तै.उ.२.६) इत्यत्र कामात् 
कामयितृत्वश्रवणादानन्दमयश्चेतनं 
सर्वज्ञं परं ब्रह्मैव। अतोऽत्रानुमाना- 
पेक्षानुमानगम्यस्य प्रधानस्यापेक्षा 
नास्तीत्यर्थः।।
</p>

<p class="sub_title">
 अस्मिन्नस्य च तद्योगं शास्ति ।।१९।।
</p>

<p>
अस्मिन्नानन्दमये प्रस्तुते अस्य 
ज्ञानिनो जीवस्य तद्योगं तदात्मना योगं 
तल्लयं शास्ति श्रुतिः 'यदा ह्येवैष एतस्मिन्' 
(तै.उ.२.७) इत्यादिना। तद्योगश्च संसारभयनिर्मुक्तिश्चानन्दमयस्य 
परब्रह्मत्वे एवोप- पद्यते न तु तस्य 
प्रधानत्वे वा जीवत्वे वा। तस्मादानन्दमयः 
परं ब्रह्मैव नान्यत्किञ्चिदिति 
स्थितम्।।
</p>

<p>
एतेषां सूत्राणां व्याख्यानमन्यप्रकारेणापि 
सम्भवति। तैत्तिरीयके आनन्दमयाधिकारे 
'ब्रह्मपुच्छं प्रतिष्ठा' (तै.उ.२.५) 
इत्यत्र निर्दिष्टं ब्रह्मानन्दमयस्यावयवत्वेन 
निर्दिष्टमाहोस्वित्स्वप्रधानत्वेनेति 
सन्देहः। अवयववाचकपुच्छशब्दान्न 
स्वप्रधानत्वेनेति पूर्वः पक्षः। राद्धान्तस्तु 
स्वप्रधानत्वेनेति। कुतः? 'असद्ब्रह्मेति 
वेद चेत्' (तै.उ.२.६) इत्यादौ ब्रह्मशब्दस्यैवाभ्यस्यमानत्वात्।
</p>

<p>
विकारेति  (१३)। विकारोऽवयवः। 
प्राचुर्यादवयवप्राया- 
पत्त्योक्तत्वात्पुच्छशब्दप्रयोगो 
न दुष्ट इत्यर्थः।
</p>

<p>
तद्धेत्विति (१४)। 'इदं सर्वमसृजत, 
यदिदं किञ्च' इत्यत्रा- नन्दमयसहितस्य 
कृत्स्नस्य जगतो हेतुत्वं व्यपदिष्टं ब्रह्मणः। 
तस्माद् ब्रह्मानन्दमयस्यावयवत्वं 
न भवति।।
</p>

<p>
मान्त्रवार्णिकमिति (१५)। यद्ब्रह्म 
'सत्यं ज्ञानमनन्तं ब्रह्म' (तै.उ.२.१) इति 
मन्त्रवर्णेषूक्तं तदेव ब्राह्मणे पुच्छवाक्येऽपि 
गीतं मन्त्रब्राह्मणयोरैकार्थत्वात्।
</p>

<p>
नेतर इति (१६)। इतर आनन्दमयः। सृष्टिकर्तृत्वादि-धर्माणां 
तस्मिन्जीवमात्रे आनन्दमये अनुपपन्नत्वान्नानन्दमय 
इह विवक्षितः।
</p>

<p>
भेदेति (१७)। ब्रह्मानन्दमययोः 
रस-रसलब्धृत्वव्यपदेशेन भेद उक्तः। 
लब्धृ-लब्धव्ययोर्भेदस्तु प्रसिद्ध एव। 
तस्मात्पुच्छाधिकारे न आनन्दमयः 
प्रतिपादितः।
</p>

<p>
कामादिति (१८। काम्यते इति काम 
आनन्दः भृगुवल्ल्यां 'आनन्दो ब्रह्मेति व्यजानात्' 
(तै.उ.३.६) इत्यत्र ब्रह्मानन्दशब्देन निर्दिष्टम्। 
इह तु कामात् आनन्दशब्दात् न ब्रह्मानुमातव्यं 
विकारवाच- कमयटः 
श्रवणात्।
</p>

<p>
अस्मिन्निति (१९)। 'यदा ह्येवैष' इत्यस्मिन् 
वाक्ये प्रबुद्धजीवस्या- नन्दमयस्यास्मिन् 
पुच्छवाक्यनिर्दिष्टे ब्रह्मणि 
तद्योगस्य तद्भावापत्तेः शासनादपि 
तद्ब्रह्म स्वप्रधानत्वेनैव निर्दिष्टम्।।
</p>

<p class="title">
 ७. अन्तरधिकरणम्
</p>

<p class="e">
 (सू. २०-२१)
</p>

<p class="sub_title">
 अन्तस्तद्धर्मोपदेशात् ।।२०।।
</p>

<p>
छान्दोग्य उद्गीथविद्यायामादित्यान्तर्गताक्ष्यन्तर्गतहिरण्मयपुरूष 
उपास्यत्वेन निर्दिष्टः। स किं अतिशयविद्याकर्मवशात्प्राप्तैश्वर्यः 
कश्चित्संसार्युताहो परमेश्वर 
इति विशयः। संसार्येवेति पूर्वः पक्षः। 
कस्मात्? तस्योपास्यपुरूषस्य 
हिरण्यश्मश्र्वादिरूपमादित्याद्याधारः 
केषाञ्चिल्लोकानामीशितृत्ववचनेनैश्वर्यमर्यादाः 
च श्रूयन्ते तस्मात्। परमेश्वरे तु मर्यादाः 
सर्वथा नोपपद्यन्त इति।
</p>

<p>
स निराक्रियतेऽन्त इत्यादिसूत्रद्वयेन। 
आदित्ये अक्षिणि च श्रूयमाणोऽन्तःपुरूषः 
परमेश्वर एव न तु कश्चित्संसारी। कुतः? 
तद्धर्मोप- देशात्। तस्य परमेश्वरस्य 
धर्माणामुपदेशात्। श्रुतं तावत्तस्यापहतपाप्मत्वं 
'स एष सर्वेभ्यः पाप्मभ्य उदितः' (छां.उ.१.६.७) 
इति वाक्ये। पृथिवी-वागादि-स्वस्वरूप-ऋक्सामगेष्णत्वं, 
लौकिकगानस्तुत्यत्वं च तस्यैव 
श्रूयते। एते धर्माः सर्वपापरहिते सर्वात्मनि 
परमेश्वर एवावकल्प्यन्ते न त्वशुद्ध 
एकदेशगतेऽनीश्वरे संसारिणि जीवे। 
रूपाद्युपाधयः सर्वे उपासनापेक्षया 
घटन्ते, साधकानुग्रहाय स्वेच्छया 
मायामयरूपकरण- शक्तत्वात्परमेश्वरस्य।।
</p>

<p class="sub_title">
 भेदव्यपदेशाच्चान्यः 
।।२१।।
</p>

<p>
बृहदारण्यकोपनिषद्यन्तर्यामिब्राह्मणे 
(३.७.९) आदित्येऽन्तस्तिष्ठ- न्नादित्यमन्तरो 
यमयन् अन्तरादित्याविदितस्यान्तर्यामिणोऽमृतस्य 
पुरूषस्यादित्याद्विज्ञानात्मनो 
भेदः सुस्पष्टं व्यपदिष्टः। तस्मादप्येष 
आदित्याक्ष्यन्तर्गतः पुरूषः संसारिजीवादन्यः 
परमेश्वर एवेति सिद्धं भवति।।
</p>

<p class="title">
 ८. आकाशाधिकरणम्
</p>

<p class="sub_title">
 आकाशस्तल्लिङ्गात् ।।२२।।
</p>

<p>
छान्दोग्योपनिषदि उद्गीथविद्यायां 
(१.९.१) प्रवाहणजैवलिना उक्त आकाशः 
परं ब्रह्म उत भूताकाश इति सन्देहो भवति 
आकाशशब्दस्य उभयस्मिन्नपि रूढत्वात्। 
भूताकाशे रूढेः प्रसिद्धतरत्वात् 
स एवेह ग्रहीतव्यः इति पूर्वपक्षः। तन्निराक्रियते 
सूत्रेण आकाश इति। इह आकाशशब्दवाच्यं 
परं ब्रह्म एव, तस्य ब्रह्मणः लिङ्गानां 
श्रूयमाणत्वात् इति सूत्रार्थः। अस्ति ब्रह्मलिङ्गानां 
भूमा ह्यस्मिन् प्रकरणे। एतस्मा- दाकाशात् 
भूताकाशसहितानां सर्वभूतानाम् 
उत्पत्तिः, तस्मिन्नेव लयः, तस्य परमज्यायस्त्वं 
परायणत्वं च श्रूयते वाक्यशेषे। 
एते धर्माः भूताकाशविषये सर्वथा 
नोपपद्यन्ते। भवति च ब्रह्मविषये 
आकाशशब्दस्य आकाशपर्यायवाचिशब्दानां 
च प्रयोगः श्रुत्यन्तरेषु। तस्मात् 
आकाश- शब्दवाच्यं ब्रह्मैव न 
भूताकाशः इति सिद्धम्।।
</p>

<p class="title">
 ९. प्राणाधिकरणम्
</p>

<p class="sub_title">
 अत एव प्राणः ।।२३।।
</p>

<p>
छान्दोग्ये उद्गीथप्रकरणे श्रूयते 
'कतमा सा देवतेति, प्राण इति होवाच-सर्वाणि 
ह वा इमानि भूतानि प्राणमेवाभिसंविशन्ति 
प्राणमभ्यु- ज्जिहते सैषा देवता प्रस्तानमन्वायत्ता' 
(छां.उ.१.११.४-५) इति। तत्र संशयः किं प्राणशब्देन 
परं ब्रह्मैव उच्यते उत वा पञ्चवृत्तिः 
वायुविशेषः इति। वायुविशेषः 
एव इति पूर्वपक्षः, तत्रैव प्राणशब्दस्य प्रसिद्धेः। 
परम्परया उपपद्यते च सर्वभूतलयः 
अस्मिन् प्राणे, शतपथब्राह्मणे अपञ्चीकृतभूतसाराणाम् 
इन्द्रियाणां प्राणे लयस्य उक्तेः।
</p>

<p>
एवं प्राप्ते अभिधीयते अत एवेति। तल्लिङ्गात् 
इति अनुवर्तते। अतः आकाशाधिकरणे 
उक्तेभ्यः हेतुभ्यः एव प्राणः प्रस्तावदेवता 
परं ब्रह्मैव। कुतः? तल्लिङ्गात्, तस्य 
ब्रह्मणः लिङ्गानां श्रूयमाणत्वात्। 
वायुसहितस्य सर्वभूतस्य सकलजीवजातस्य 
च उत्पत्तिप्रलयौ अस्मात् ब्रह्मणः 
एव सम्भवतः न केवलात् वायुविकारात्।।
</p>

<p class="title">
 १०. ज्योतिश्चरणाधिकरणम्
</p>

<p class="e">
 (सू. २४-२७)
</p>

<p class="sub_title">
 ज्योतिश्चरणाभिधानात् ।।२४।।
</p>

<p>
इदमाम्नायते छान्दोग्ये-'अथ यदतः 
परो ज्योतिर्दाप्यते' (छां.उ.३.१३.७) इति। 
तत्र ज्योतिःशब्देन प्राकृतज्योतिरभिधीयते 
उताहो परं ब्रह्म इति विशयः। पूर्वयोरधिकरणयोः 
आकाश-प्राणौ भूताकाश- वायुविशेषयोः 
प्रसिद्धौ अपि ब्रह्मलिङ्गयुक्त-वाक्यशेषबलात् 
ब्रह्मत्वेन नीतौ। इह तु ब्रह्मलिङ्गानामभावात् 
प्रसिद्धार्थः एव नेतव्यः। अतः ज्योतिःशब्देन 
आदित्यादिप्राकृतज्योतिरूक्तम्। 
अपि च द्युलोकादि- देशमर्यादा, 
सर्वलोकाद्याधारबहुत्वम्, कुक्षिज्योतिषि 
अध्यसनद्वारा उपास्यत्वम्, तस्य 
उपासनायाः अल्पफलत्वम्-एते 
सर्वे ब्रह्मपक्षे सर्वथा नोपपद्यन्ते। इति 
प्राप्ते प्रचक्ष्महे-अत्र ज्योतिःशब्दवाच्यम् 
परं ब्रह्म एव, न प्राकृतज्योतींषि। 
कुतः? चरणाभिधानात्, पादाभिधानात् 
इत्यर्थः। गायत्र्याख्यस्य ब्रह्मणः 
'सैषा चतुष्पदा षड्विधा गायत्री' (छां.उ.३.१२.५) 
इति चतुरः पादान् उक्त्वा तेषु चतुर्षु पादेषु 
त्रयाणां पादानां ध्युलोकसम्बन्धः 
अभिहितः 'तावानस्य महिमा....पादोऽस्य 
सर्वा भूतानि, त्रिपादस्यामृतं दिवि' (छां.उ.३.१२.६) 
इति। ज्योतिर्वाक्येऽपि द्युलोकसम्बन्धस्य 
प्रतीयमानत्वात्, ज्योतिःशब्दवाच्यं 
परं ब्रह्मैव इति प्रत्याभिज्ञायते। 
उत्तरत्रापि शाण्डिल्यविद्यायां परस्य 
ब्रह्मणः स्पष्टोक्तिः अस्ति। अतः 
प्रकरणमिदं परस्य ब्रह्मणः, कुतः 
प्राकृतज्योतिषः अवकाशः?
</p>

<p>
द्युलोकमर्यादादयः ये 
ये हेतवः ज्योतिषः अब्रह्मत्वे प्रमाणत्वेन 
उदाह्ताः ते सर्वेऽपि उपाधिसम्बन्धात् 
उपासनार्थं च परस्य ब्रह्मणः अपि 
उपपद्यन्ते इति ज्योतिषः ब्रह्मत्वं 
बाधयितुं न प्रभवन्ति।।
</p>

<p class="sub_title">
 छन्दोऽभिधानान्नेति चेन्न तथा 
चेतोऽर्पणनिगदात्
तथा हि दर्शनम् ।।२५।।
</p>

<p>
पूर्वस्मिन् वाक्येऽपि ब्रह्म नोक्तम्। 
गायत्रीशब्दस्तु छन्दोवाचकत्वेन 
प्रसिद्धः इति चेत्। तन्न युक्तम्। गायत्र्याख्यच्छन्दोद्वारेण 
तदनुगते सर्वात्मके ब्रह्मणि चेतसः 
अर्पणं चित्तसमाधानं निगद्यते श्रुत्या। 
अक्षरसमूहमात्रायाः गायत्र्याः 
सर्वात्मकत्वं सर्वथा नोपपद्यते। ब्रह्मकार्य- 
द्वारेण ब्रह्मणि चित्तसमाधानं 
अन्यत्रापि दृश्यते 'एतं ह्येव बह्वृचा 
महत्युक्थे मीमांसन्ते' (ऐ.आ.३.२.३) इति।।
</p>

<p class="sub_title">
 भूतादिपादव्यपदेशोपपत्तेश्चैवम् 
।।२६।।
</p>

<p>
इतश्च गायत्रीशब्दनिर्दिष्टं परं 
ब्रह्मैव। यस्याः गायत्र्याः अमृताः 
त्रयः पादाः दिवि सन्ति इत्युक्ताः 
तस्याः एव गायत्र्याः भूतपृथिवी-शरीर- 
हृदयानि अवशिष्ट-पादत्वेन उक्तानि। 
एवं भूतादिपादत्वव्यपदेशात् गायत्रीशब्दोदितं 
ब्रह्मैव, न केवल-अक्षरसमूहरूप-छन्दः 
इति अवगम्यते।।
</p>

<p class="sub_title"> 
 उपदेशभेदान्नेति चेन्नोभयस्मिन्नप्यविरोधात् 
।।२७।।
</p>

<p>
गायत्रीवाक्ये द्युशब्दः दिवीति 
सप्तम्यां निर्दिष्टः। ज्योतिर्वाक्ये 
तु दिवः इति पञ्चम्याम्। एवंरूप-उपदेशभेदात् 
द्युलोकसम्बन्धत्वहेतुना ज्योतिर्वाक्ये 
ब्रह्मणः प्रत्यभिज्ञा भवतीति यदुक्तं 
तन्न सिध्यतीति चेत्। न। उभयस्मिन्नपि 
निर्देशे प्रत्यभिज्ञानं न विरूध्यते। 
यथा हि 'वृक्षाग्रे श्येनः', 'वृक्षाग्रात् 
परतः श्येनः' इति स एव श्येनः निर्दिश्यते 
तद्वत्। अतः परमेव ब्रह्म ज्योतिःशब्देन 
अभिहितम्।।
</p>

<p class="title">
 ११. प्रतर्दनाधिकरणम्
</p>

<p class="e">
 (सू. २८-३१)
</p>

<p class="sub_title">
 प्राणस्तथानुगमात् ।।२८।।
</p>

<p>
कौषीतकी-ब्राह्मणोपनिषदि 
इन्द्रेण 'प्राणोऽस्मि प्रज्ञात्मा तं मामायुरमृतमित्युपास्स्व' 
(कौ.उ.३.२) इति उक्तः प्राणः किं 
वायुविशेषः उत देवतात्मा आहो जीवः 
आहोस्वित्परमात्मा इति संशयः। तत्र तावत् 
वायुविशेषः इति प्राप्तः तत्रैव प्राणशब्दस्य 
प्रसिद्धेः।
</p>

<p>
प्राणः परमात्मैव इति राद्धान्तः। कस्मात्? 
तथाऽनुगमात्। पौर्वापर्येण आलोच्यमाने 
वाक्ये सकलानां पदानां परमात्मनि 
एव अन्वयः दृष्टः, तस्मात्।।
</p>

<p class="sub_title">
 न वक्तुरात्मोपदेशात् इति 
चेत्
अध्यात्मसम्बन्धभूमा ह्यस्मिन् 
।।२९।।
</p>

<p>
प्राणशब्देन न केवलो वायुरभिप्रेतः 
इत्युक्तम्। इदानीं इन्द्रो नाम देवतात्मा प्राणशब्दवाच्यः 
इति आक्षिप्य समाधत्ते।
</p>

<p>
अध्यात्मसम्बन्धः प्रत्यगात्मसम्बन्धः। 
अस्ति च अस्मिन्प्रकरणे प्रत्यगात्मसम्बद्धानां 
लिङ्गानां भूमा बाहुल्यम्। प्राणस्य शरीर- 
धारणशक्तिः, प्राणे भूतमात्राप्रज्ञामात्राणां 
लयश्च उक्तौ। तौ प्राणस्य प्रत्यगात्मत्वे 
एव उपपद्येते। आनन्दत्वाजरत्वामरत्वादयो 
ये धर्मा प्राणस्य श्रुताः ते सर्वेऽपि 
प्राणस्य आत्मपक्षे एव अवकल्पन्ते न देवतात्मपक्षे। 
तस्मान्न प्राणो देवतात्मा।।
</p>

<p class="sub_title">
 शास्त्रदृष्ट्या तूपदेशो वामदेववत् 
।।३०।।
</p>

<p>
कथं तार्हि 'मामेव विजानीहि' (कौ.उ.३.१) 
इति उपदेशः? शास्त्रदृष्ट्या तु एष उपदेशः 
अवकल्पते। शास्त्रोदित-ब्रह्मात्मैक्याव- 
गतिरेव शास्त्रदृष्टिः, तया। वामदेववत् 
इति दृष्टान्तः। यथा ऋषिर्वामदेवः 
मातृगर्भस्थः सन्नेव आर्षदृष्ट्या सूर्यमनुभ्यां 
सह स्वस्य एकत्वं विजज्ञे तथा इन्द्रोऽपि आर्षदर्शनेन 
ब्रह्माभिन्नत्वं विजानन् एवमुपदिष्टवान्।।
</p>

<p class="sub_title">
 जीवमुख्यप्राणलिङ्गान्नेति
चेन्नोपासात्रैविध्यादाश्रितत्वादिह 
तद्योगात् ।।३१।।
</p>

<p>
भवतु नाम प्राणशब्देन न एव वायुः 
नापि देवतात्मा अभ्युक्तः इति। अपि तु 
'वक्तारं विद्यात्' (कौ.उ.३.८) इति जैवलिङ्गस्य, 
'शरीरं परिगृह्य उत्थापयति' (कौ.उ.३.३) 
इति मुख्यप्राणलिङ्गस्य च उक्तत्वात् 
जीवस्य वा मुख्यप्राणस्य वा ग्रहणं 
किं न स्यात्?-
</p>

<p>
इति प्राप्तेऽभिधीयते नोपासात्रैविध्यादिति। 
आक्षेप्तुर्मते अभ्युपगते त्रिविधोपासनं 
प्रसज्येत जीवोपासनं मुख्यप्राणोपासनं 
ब्रह्मोपासनं चेति। तदा अवर्जनीयो 
वाक्यभेदः। तस्मान्नेवं भवितुमर्हति। 
अपि च प्राणशब्दस्य अर्थान्तरे प्रसिद्धावपि 
सत्यां, ब्रह्मलिङ्गत्वेन तस्य प्राणस्य 
ब्रह्मभावत्वं नीतं प्राणाधिकरणे। 
तस्य ब्रह्मलिङ्गस्य, हिततमोपदेश- 
रूपस्य, इहापि युक्तत्वात् तदेव अत्रापि 
आश्रयणीयम्।।
</p>

</div>
</body>
</html>
 
