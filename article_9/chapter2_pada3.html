<!DOCTYPE html>
<html>

<head>
	<meta charset="UTF-8"/>
	<title>दिव्यत्रायपादार्पितपुष्पमञ्जरी</title>
	<link href="../style/reset.css" rel="stylesheet"/>
	<link href="../style/style.css" rel="stylesheet"/>
</head>


<body>

<div id="page">

<div class="article_title">
 तृतीयः पादः
</div>

<p class="title">
 १. वियदधिकरणम्
</p>

<p>
 (सू. १-७)
</p>

<p class="sub_title">
 न वियदश्रुतेः ।।१।।
</p>

<p>
द्वितीयपादे विप्रतिषेधात् समन्वयविरोधिनां 
परपक्षाणां भ्रान्ति- मूलत्वमुक्तम्। 
इदानीं श्रुतेः सृष्टिविषयक-विगानं 
निराकृत्य, तदर्थस्पष्टीकरणाय 
समन्वयस्थित्यै च इदं पादद्वयमारभ्यते। 
तत्र तावत् छान्दोग्यश्रुतिमाश्रित्य 
आकाशस्य उत्पत्त्यनुक्ति-द्वारा 
समन्वयः आक्षिप्यते। वियत् आकाशः 
न उत्पद्यते, छान्दोग्ये (६.२.३) तस्य उत्पत्तेः 
अश्रुतत्वात् 'तत्तेजोऽसृजत' इति तेजस 
एव प्रथममुत्पत्तेः श्रवणात् इति 
सूत्रार्थः।।
</p>

<p class="sub_title">
 अस्ति तु ।।२।।
</p>

<p>
सम्प्रति पूर्वपक्षं आक्षिपति अस्ति त्विति। 
ननु अस्ति तु एव आकाशस्य आत्मनः उत्पत्तिः 
तैत्तिरीयके 'तस्माद्वा एतस्मादात्मन 
आकाशस्सम्भूतः' (२.१) इति। बाढम्। तदा एतयोः 
छान्दोग्य-तैत्तिरीय- श्रुतिवाक्ययोः 
विरोधः प्रसज्यते। तयोः ऐकवाक्यं 
वक्तुं न शक्यते एकत्र तेजसः प्रथमजत्वं 
अन्यत्र च आकाशस्य प्रथमजत्वं 
श्रुतं, तस्मात्। अपि च तैत्तिरीयके 
वायोरग्निरिति उक्तम्। तस्मादस्ति एव 
सृष्टिश्रुतिवाक्ययोर्विगानम्।।
</p>

<p class="sub_title">
 गौण्यसम्भवात् ।।३।।
</p>

<p>
छान्दोग्यवाक्यं तर्कोपबृंहितं, 
न तु तैत्तिरीयवाक्यम्। तस्मात् 
गौणमेव तत्। समवायि-असमवायि-निमित्त-कारणानाम् 
अभावात् आकाशस्य उत्पत्तिः असम्भवा। 
पृथिव्यादि वैलक्षण्यात् विभुत्वादि- 
रूपाच्च अज एव आकाशः।।
</p>

<p class="sub_title">
 शब्दाच्च ।।४।।
</p>

<p>
शब्दादपि आकाशस्य उत्पत्तिराहित्यं 
सिध्यति। बृहदारण्यकोप- निषदि 
'वायुश्चान्तरिक्षं च एतदमृतम्' 
(२.३.३.) इत्युक्तम्। यदमृतं तदुत्पत्तिरहितमेव 
स्यात्। अपि च श्रुत्यन्तरेषु आकाशसादृश्येन 
ब्रह्मणः सर्वगतत्वनित्यत्वे साधिते। 
'आकाशशरीरं ब्रह्म', 'आकाश आत्मा' (तै.उ.१.६.२; 
१.७.१) इत्यादिश्रुतयश्च आकाशेन 
ब्रह्म विशिंषन्त्यः ब्रह्मवदाकाशस्य 
अपि नित्यत्वं साधयन्ति।।
</p>

<p class="sub_title">
 स्याच्चैकस्य ब्रह्मशब्दवत् 
।।५।।
</p>

<p>
ननु एकस्य सम्भूतशब्दस्य तेजआदिषु 
मुख्यार्थत्वं आकाशे च गौणार्थत्वं कथमुपपद्यते? 
यथा एकोऽपि ब्रह्म-शब्दः अन्नादिषु 
भक्त्या प्रयुक्तः आनन्दे च अञ्जासा; 
यथा च ब्रह्मविज्ञानसाधने तपसि 
सः गुणवृत्त्या प्रयुक्तः विज्ञेये 
ब्रह्मणि मुख्यवृत्त्या तथा इहापि स्यात्।।
</p>

<p class="sub_title">
 प्रतिज्ञाऽहानिरव्यतिरेकाच्छब्धेभ्यः 
।।६।।
</p>

<p>
अथ सिद्धान्तः उपक्रम्यते। प्रकृतिविकारयोः 
अभेदः इति न्यायेन यदा कृत्स्नस्य जगतः 
ब्रह्मणोऽव्यतिरेकत्वम् अभिन्नत्वम् 
अभ्युपगम्यते तदा एकविज्ञानेन 
सर्वविज्ञानं वदन्तीनां श्रुतीनां प्रतिज्ञा 
न हीयेत न बाध्येत। एषा प्रतिज्ञा शब्देभ्यः 
श्रुतिभ्यः एव ख्यापिता।।
</p>

<p class="sub_title">
 यावद्विकारं तु विभागो लोकवत् 
।।७।।
</p>

<p>
आकाशस्य उत्पत्तेः असम्भवात् 
तां वदन्ती श्रुतिः गौणी इति यदुक्तं तन्निराक्रियते। 
यानि यानि वस्तूनि विकाराणि तानि सर्वाणि 
विभक्तानि इत्येव लोके दृष्टम्। आकाशस्य 
पृथिव्यादिभ्यः विभक्तत्वात् 
(घटादिकार्यवत्) सोऽपि विकारः 
एव, उत्पन्नः एव इत्यवगम्यते। तस्मान्न तस्य 
उत्पत्तिः गौणी। तेनैव तर्केण दिक्कालमनःपरमाणूनामपि 
कार्यत्वं सिद्धम्।।
</p>

<p class="title">
 २. मातरिश्वाधिकरणम्
</p>

<p>
 (सू. ८)
</p>

<p class="sub_title">
 एतेन मातरिश्वा व्याख्यातः ।।८।।
</p>

<p>
वियतः उत्पात्तिं साधयितुं यानि 
यानि हेतूनि पूर्वाधिकरणे उक्तानि 
तैरेव हेतुभिः मातरिश्वनः वायोः 
उत्पत्तिमपि साधयितुं शक्यते इति 
सूत्राभिप्रायः।।
</p>
 
<p class="title">
 ३. असम्भवाधिकरणम्
</p>

<p>
 (सू. ९)
</p>

<p class="sub_title">
 असम्भवस्तु सतोऽनुपपत्तेः 
।।९।।
</p>

<p>
वियत्पवनयोरिव ब्रह्मणोऽपि 
सम्भवः उत्पत्तिः अस्तीति आशङ्का निरस्यते 
असम्भवस्त्विति। सतः सन्मात्रस्य ब्रह्मणः 
कस्माच्चिदन्य- वस्तुनः सम्भवः 
उत्पत्तिः नास्ति। कुतः? अनुपपत्तेः। 
यदि ब्रह्मणः कश्चिज्जनिता भवेत् 
तर्हि सः असन् वा सन् वा स्यात्। आद्यः नोपपद्यते 
निरात्मकत्वात्। नापि द्वितीयः सन्मात्रब्रह्मणः 
सन्मात्रादेवोत्पत्तेः असम्भवात्। असति 
अतिशये प्रकृतिविकारभावः 
एव न शक्यः।।
</p>

<p class="title">
 ४. तेजोऽधिकरणम्
</p>

<p>
 (सू. १०)
</p>

<p class="sub_title">
 तेजोऽतस्तथाह्याह ।।१०।।
</p>

<p>
छान्दोग्ये (६.२.३) तेजसः ब्रह्ममूलत्वमुक्तम्, 
तैत्तिरीयके (२.१) तु वायुमूलत्वम्। 
कतरदुपपद्यते? ब्रह्ममूलत्वमिति 
पूर्वपक्षः, 'तत्तेजोऽ- सृजत' इति श्रवणात्, 
सर्वविज्ञानप्रतिज्ञाऽनुपरोधाच्च। 
वायुमूलत्वमिति सिद्धान्तः, 'वायोरग्निः' 
इति श्रुतत्वात् पञ्चमीविभक्तेः 
अपादानार्थत्वात्, परम्परया अपि ब्रह्मजत्वकल्पनायाः 
अविरोधात्।।
</p>

<p class="title">
 ५. अबधिकरणम्
</p>

<p>
 (सू. ११)
</p>

<p class="sub_title">
 आपः ।।११।।
</p>

<p>
आपः अतः तेजसः उत्पद्यन्ते तथाहि 
श्रुतिर्भवति 'अग्नेरापः' (२.१) इति।।
</p>

<p class="title">
 ६. पृथिव्यधिकाराधिकरणम्
</p>

<p>
 (सू. १२)
</p>

<p class="sub_title">
 पृथिव्यधिकाररूपशब्दान्तरेभ्यः 
।।१२।।
</p>

<p>
छान्दोग्ये 'ताः अन्नमसृजन्त' (६.२.४) 
इत्युक्तम्। तत्र संशयः- किमिह 
अन्नशब्देन लोकप्रसिद्धाः व्रीहियवादयः, 
तद्विकारम् व्रीह्यादयः ओदनादि 
वा उच्यते उत वा पृथिवी इति। आद्यः उच्यते 
इति पूर्वपक्षः अन्नशब्दस्य तथैव प्रसिद्धत्वात्। 
पृथिवी एव विवक्षिता इति राद्धान्तः, प्रकरण-रूप-श्रुत्यन्तरेभ्यः 
तथा अवगम्यमानत्वात्। प्रकरणं 
तावत् महाभूतविषये वर्तते। रूपं तु 
अन्नस्य कृष्णमित्युक्तम्। (छां.उ.६.४.४) 
'अद्भ्यः पृथिवी' (तै.उ.२.१.) 'तद्यदपां 
शर आसीत्तत् समहन्यत सा पृथिव्यभवत्' 
(बृ.उ.१.२.२) इति च श्रुती भवतः। तस्मादन्नमिह 
पृथिवी एव न लोकप्रसिद्धव्रीह्यादयः।।
</p>

<p class="title">
 ७. तदभिध्यानाधिकरणम्
</p>

<p>
 (सू. १३)
</p>

<p class="sub_title">
 तदभिध्यानादेव तु तल्लिङ्गात् 
सः ।।१३।।
</p>

<p>
आकाशादीनि भूतानि स्वयमेव स्वविकारान् 
वाय्वादीन् सृजन्ति उत वा परमेश्वरः इति 
सन्देहः। स्वयमेव सृजन्तीति पूर्वपक्षः 
आकाशाद्वायुः वायोरग्निः इत्यादिस्वातन्त्र्यश्रवणात्। 
तस्य परमेश्वरस्य भूतात्मना अवतिष्ठमानस्य 
अभिध्यानश्रुतेः (छां.उ.६.२.३) सः 
एव ñष्टा इति मन्तव्यः। तस्य अन्तर्यामित्वलिङ्गमपि 
श्रुतम् शास्त्रे। निरध्यक्षाणि अचेतनभूतानि 
स्वकार्यं उत्पादयितुं न कल्प्यन्ते।।
</p>

<p class="title">
 ८. विपर्ययाधिकरणम्
</p>

<p>
 (सू. १४)
</p>

<p class="sub_title">
 विपर्ययेण तु क्रमोऽत 
उपपद्यते च ।।१४।।
</p>

<p>
भूतानामप्ययः विना क्रमं 
भविष्यति, अथवा उत्पत्तिक्रमेणैव, 
आहोस्वित् तद्विपरीतेन?-इति विशयः। 
भूतानां ब्रह्माप्ययस्य एव श्रुतत्वात्, 
क्रमस्य अश्रुतत्वात् नास्ति क्रमनियमः 
इति एकः पूर्वपक्षः। उत्पत्तिक्रमस्य 
श्रूयमाणत्वात् प्रलयेऽपि स एव 
प्राप्तः इति च अन्यः। प्रलयक्रमः 
उत्पत्तिक्रमविपरीतः एव भवितुमहर्ताति 
सिद्धान्तः, तथा लोके दृष्टत्वात्। सोपानावरोहणक्रमः 
आरोहणक्रमस्य विपरीतः दृष्टः। 
घटादिकार्याणि मृदादि-अव्यवहित-कारणानि 
एव अपियन्ति। तस्मात्प्रलयकाले 
पृथिवी अपः अप्येति, आपः तेजः अपियन्ति, 
तेजः वायुमप्येति, वायुः आकाशमप्येति, 
आकाशः ब्रह्म अप्येति इति सृष्टिक्रमविपरीतः 
एवंक्रमः एव उपपद्यते नान्यः।।
</p>

<p class="title">
 ९. अन्तराविज्ञानाधिकरणम्
</p>

<p>
 (सू. १५)
</p>

<p class="sub_title">
 अन्तराविज्ञानमनसी क्रमेण 
तल्लिङ्गादिति चेत्,
न, अविशेषात् ।।१५।।
</p>

<p>
कठवल्ल्यां आथर्वणे च आत्मभूतयोरन्तराले 
विज्ञानमनसी श्रुते। तस्मात् तेऽपि आत्मभूतयोरन्तरा 
क्रमेण उपसङ्ग्राह्ये, तयोरपि उत्पत्तिप्रलयौ 
वक्तव्यौ इति चेत्। न वक्तव्यौ; कुतः? 
अविशेषात्। भवति च न कश्चिद्विशेषः 
विज्ञानमनोभूतानाम्। विज्ञानमनसी 
भूतकार्ये एव। अतः भूतानां उत्पत्तिप्रलययोः 
उक्तयोः, विज्ञानमनसोः अपि उत्पत्तिप्रलयौ 
उक्तौ।।
</p>

<p class="title">
 १०. चराचरव्यपाश्रयाधिकरणम्
</p>

<p>
 (सू. १६)
</p>

<p class="sub_title">
 चराचरव्यपाश्रयस्तु 
स्यात् तद्व्यपदेशो भाक्तस्तद्भावभावित्वात् 
।।१६।।
</p>

<p>
किं जीवस्य उत्पत्तिप्रलयौ 
स्तः न वा इति संशयः। स्तः एव, 'देवदत्तो 
जातः' इत्यादिलोकव्यवहारात् 
जातेष्ट्यादिशास्त्राच्च इति प्राप्ते 
तन्निरस्यते। तद्व्यपदेशः, जीवस्य 
तयोः जन्ममरणयोः व्यपदेशः 
चराचरव्यपाश्रयः स्थावरजङ्गमरूपशरीराश्रयः 
स्यात्। किन्तु जीवे तद्व्यपदेशः भाक्तः 
गौणः एव; कुतः? तद्भावभावित्वात्। 
सत्ये शरीरे जन्ममरणव्यपदेशौ स्तः, 
तस्मात्।।
</p>

<p class="title">
 ११. आत्माधिकरणम्
</p>

<p>
 (सू. १७)
</p>

<p class="sub_title">
 नात्माऽश्रुतेर्नित्यत्वाच्च 
ताभ्यः ।।१७।।
</p>

<p>
ननु यद्यपि जीवः शरीरेन्द्रियसंङ्घातवन्न 
जायते न वा म्रियते, अस्तु तर्हि कल्पादौ 
ब्रह्मणः तस्य जन्म, आकाशादिवत्। 
श्रुतिरपि भवति 'सर्व एवात्मानो व्युच्चरन्ति' 
(बृ. उ. डमा॰ 
२.१.२३) इति। न। आत्मा जीवः ब्रह्मणः न उद्भवति। 
कुतः? अश्रुतेः। सृष्टिप्रकरणेषु 
जीवात्मनः उत्पत्तिः न श्रुता, तस्मात्। नित्यश्च 
जीवः इति अनेकाः श्रुतयः वदन्ति। 
च-शब्दः अजत्वामरत्वादिसमुच्चयार्थः।।
</p>

<p class="title">
 १२. ज्ञाधिकरणम्
</p>

<p>
 (सू. १८)
</p>

<p class="sub_title">
 ज्ञोऽत एव ।।१८।।
</p>

<p>
आत्ममनसोः संयोगे सति चैतन्यस्य 
उत्पत्तिः दृश्यते। विना तयोः संयोगं 
चैतन्यं न दृष्टं, यथा सुषुप्तौ। तस्मात् 
आगन्तुकचैतन्यः एव आत्मा न चैतन्यस्वरूपः-इति 
प्राप्ते उत्तरं अभिधीयते ज्ञः इति। यतः 
आत्मा अनुत्पन्नः, अविकृतं ब्रह्म एव, 
अत एव चैतन्यज्योतिःस्वभावः, ब्रह्मणः 
चैतन्यस्वरूपत्वात्। सुषुप्त्याद्यवस्थायां 
तु ज्ञेयस्य द्वितीयवस्तुनः अभावात् 
चैतन्यं न अभिव्यक्तम्।।
</p>

<p class="title">
 १३. उत्क्रान्तिगत्यधिकरणम्
</p>

<p>
 (सू. १९-३२)
</p>

<p class="sub_title">
 उत्क्रान्तिगत्यागतीनाम् 
।।१९।।
</p>

<p>
इदानीं किं परिमाणः जीवः इति निश्चीयते। 
तस्य अणुत्व- मध्यमत्व-विभुत्वानाम् कतमत् 
उपपद्यते? न मध्यमत्वं आर्हतमत- 
परीक्षायामेव तस्य अनुपपत्तेः 
दार्शितत्वात्। नापि विभुत्वं उत्क्रान्ति- गति-आगतीनां 
श्रवणात्, विभौ तेषां अनुपपन्नत्वात्। 
तस्मात् अणुरेव जीवः इति सिध्यति इति पूर्वपक्षः।।
</p>

<p class="sub_title">
 स्वात्मना चोत्तरयोः ।।२०।।
</p>

<p>
जीवस्य ग्रामस्वाम्यनिवृत्तिवत् 
देहस्वाम्यनिवृत्तिरूपा उत्क्रान्तिः 
विभोः कथञ्चित् उपपन्नाऽपि गत्यागती 
नैव उपपद्येते स्वात्मना संबद्धत्वात्तयोः। 
तस्मात् अणुः एव आत्मा इति निश्चीयते।।
</p>

<p class="sub_title">
 नाणुरतच्छ्रुतेरिति 
चेन्नेतराधिकारात् ।।२१।।
</p>

<p>
ननु आत्मा न अणुः, अतच्छ्रुतेः 
अनणुत्वश्रुतेः महत्वश्रुतेः इति 
चेत्। न। इतराधिकारात्। इतरः परमात्मा। 
परमात्मा एव प्रकृतः महत्त्वं वदन्तीनां 
तासां श्रुतीनाम्, न तु जीवात्मा। जीवात्मा तु 
अणुरेवेति स्थितम्।।
</p>

<p class="sub_title">
 स्वशब्दोन्मानाभ्यां च ।।२२।।
</p>

<p>
श्रुतिः स्वशब्देनैव 'एषोऽणुरात्मा....' 
(मुं. उ. ३.१.९) इति आत्मनः अणुत्वं वक्ति। उन्मानं 
च 'वालाग्र-शत-भागस्य....', 'आराग्रमात्रो....' 
(श्वे. उ. ५.८) इत्यादि तस्य आत्यन्तमणुत्वं 
ख्यापयति। अतोऽपि आत्माऽणुरेव।।
</p>

<p class="sub_title">
 अविरोधश्चन्दनवत् ।।२३।।
</p>

<p>
अणुः आत्मा शरीरैकदेशसम्बद्धः। 
शीतोष्ण-रूप-वेदना तु समग्र-शरीर-सम्बद्धा। अतः 
आत्मनः अणुत्वं अनुपपन्नम्-इति प्राप्ते 
समाधत्ते अविरोध इति। यथा शरीरैकदेशस्थ-हरिचन्दनबिन्दुः 
सकल- शरीरेऽपि आह्लादं जनयति तथा 
इदमपि स्यात्।।
</p>

<p class="sub_title">
 अवस्थितिवैशेष्यादिति 
चेन्नाभ्युपगमाद्धृदि हि ।।२४।।
</p>

<p>
ननु दृष्टान्ते चन्दनस्य शरीरैकदेशस्थत्वं 
सकलशरीराह्लादनकरत्वं 
च प्रत्यक्षम्। दार्ष्टान्तिके आत्मनः 
एकदेशस्थत्वं अनुमातुम् अपि न शक्यम् 
इति। नायं दोषः, आत्मनः हृदयदेशस्थत्वस्य 
अभ्युपगमात्। हृदि ह्येष आत्मा इति हि 
वेदान्तेषु पठ्यते।।
</p>

<p class="sub_title">
 गुणाद्वा लोकवत् ।।२५।।
</p>

<p>
यथा लोके मणिप्रदीपौ अपवरकस्य 
एकदेशे सन्तौ अपि कृत्स्नेऽपवरके 
कार्यं कुरूतः तथा शरीरैकदेशस्थस्य 
हृदि स्थितस्य निरवयवस्य आत्मनः 
अपि सकलदेहव्यापि कार्यं 
स्यात्।।
</p>

<p class="sub_title">
 व्यतिरेको गन्धवत् ।।२६।।
</p>

<p>
गुणगुणिनोः चैतन्य-आत्मनोः 
व्यतिरेकः विश्लेषः न सम्भवतीति 
चेत्। तन्न। यथा गन्धः गन्धवद्-द्रव्य-व्यतिरेकेण 
वर्तते तथा इहापि स्यात्।।
</p>

<p class="sub_title">
 तथा च दर्शयति ।।२७।।
</p>

<p>
आत्मनः हृदयायतनत्वं अणुत्वं 
च अभिधाय श्रुतिः 'आ लोमभ्य आ 
नखाग्रेभ्यः' (छां. उ. ८.८.१) इति तस्य एव 
चैतन्यगुणेन समस्त शरीरव्यापित्वं 
दर्शयति।।
</p>

<p class="sub_title">
 पृथगुपदेशात् ।।२८।।
</p>

<p>
'प्रज्ञया शरीरं समारूह्य' इति कौषीतकी 
श्रुतिः (३.६)। तस्मात् आत्मप्रज्ञयोः 
कर्तृकरणभावेन पृथक्त्वं, आत्मनः 
चैतन्यगुणेन शरीरव्यापित्वं 
च सिद्धं भवति। अतः आत्मा अणुरेव।।
</p>

<p class="sub_title">
 (सिद्धान्तः)
तद्गुणसारत्वात्तु तद्व्यपदेशः 
प्राज्ञवत् ।।२९।।
</p>

<p>
आत्मा अणुः इति प्राप्ते सिद्धान्तं व्याचष्टे 
तद्गुणसारत्वादिति। 
</p>

<p>
आत्मा नाणुः, प्रत्युत विभुरेव, प्रवेशश्रुत्या 
ब्रह्माभिन्नत्वगमनात्, ब्रह्मणश्च 
विभुत्वात्। 'स वा एष महानज आत्मा योऽयं 
विज्ञानमयः प्राणेषु' इति श्रुतेः 
(बृ. उ. ४.४.२२)।
</p>

<p>
कथं तर्हि आत्मनः अणुत्वव्यपदेशः 
उपपद्यते? तद्गुणसारत्वादेव 
उपपद्यते। तस्याः बुद्धेः इच्छाद्वेषसुखादयः 
गुणाः उत्क्रान्त्यादयश्च तद्गुणाः। 
सारः प्रधानम्। यस्य असंसारिणः 
आत्मनः तद्गुणाः संसारित्वाय 
प्राधान्येन भवन्ति सः तद्गुणसारः। 
तस्य भावः तद्गुणसारत्वं, तस्मात्। 
आत्मनि बुद्धिगुणाध्यासात् अणुत्वादिव्यपदेशः 
उपपद्यते इति यावत्।
</p>

<p>
प्राज्ञवत् परमात्मवत्। यथा विभोः 
परमात्मनः सगुणोपासनेषु उपाधिगुणसम्बन्धेन 
अणुत्वादिव्यपदेशः सम्भवति एवमेव 
परमात्मा- भिन्नस्य विभोः आत्मनः 
अपि बुद्धिगुणसम्बन्धेन अणुत्वादिव्यपदेशः 
सम्भवति इत्यर्थः।।
</p>

<p class="sub_title">
 यावदात्मभावित्वाच्च न 
दोषस्तद्दर्शनात् ।।३०।।
</p>

<p>
आत्मनः संसारित्वं बुद्धिसंयोगजम्। 
यत्र संयोगः तत्र वियोगः अपि अनुवर्तते 
इति न्यायेन बुद्ध्यात्मनोः अपि वियोगः 
अवश्यंभावी। तदा बुद्धिवियुक्तस्य 
आत्मनः अनालक्ष्यत्वात् तस्य असत्त्वं 
वा असंसारित्वं वा प्रसज्येत इति प्राप्ते 
उत्तरं वक्ति यावदात्मभावित्वादिति। 
यावत् आत्मनः संसारित्वमस्ति तावत् बुद्धिसंयोगोऽपि 
वर्तते एव। आ ब्रह्मज्ञानम् संसारित्वम् 
न निवर्तते। अतः अयं दोषः न सम्भवति। 
श्रुतिश्च (श्वे.उ.३.८) भवति 'तमेव विदित्वाऽतिमृत्युमेति, 
नान्यः पन्था विद्यतेऽयनाय' इति।।
</p>

<p class="sub_title">
 पुंस्त्वादिवत्त्वस्य सतोऽभिव्यक्तियोगात् 
।।३१।।
</p>

<p>
सुषुप्तिप्रलययोः ब्रह्मसम्पत्तेः 
बुद्ध्यादि-कार्य-विनाशस्य च अभ्युपगमात्, 
तदाऽपि संसारित्वस्य विद्यमानत्वात्, 
'यावदात्मभावि- त्वाच्च' इति यदुक्तं 
तन्नोपपद्यते इति चेत्। न। पुंस्त्ववत् 
सम्भवति एव। यथा बाल्ये सतः एव पुंस्त्वस्य 
यौवने अभिव्यक्तिः, तथा प्रबोधसृष्ट्योरपि 
अभिव्यक्तायाः बुद्धेः सुषुप्तिप्रलययोः 
बीजरूपेण अस्तित्वम् अभ्युपगन्तव्यम्। 
तस्मात् उपपद्यते एव यदुक्तम्।।
</p>

<p class="sub_title"> 
 नित्योपलब्धि-अनुपलब्धि-
प्रसङ्गोऽन्यतरनियमो वाऽन्यथा 
।।३२।।
</p>

<p>
आत्म-अन्तःकरण-इन्द्रिय-विषय-संयोगादेव 
उपलब्धिर्जायते। यदि अन्तःकरणं 
न अभ्युपगम्येत तर्हि नित्योपलब्धिः 
प्रसज्येत, आत्मेन्द्रियविषयाणां 
संयोगस्य नित्यसत्त्वात्। यदि 
संयोगसत्त्वेऽपि अनुपलब्धिः भवेत् 
तर्हि नित्यानुपलब्धिप्रसङ्गः, 
अनियमात्। न तु एवं दृश्यते लोके। 
अथवा अन्यतरस्य, आत्मनो वा इन्द्रियस्य 
वा, नियमः शक्तिप्रतिबन्धः 
अभ्युपगन्तव्यः। किन्तु शक्तिप्रतिबन्धो 
न सम्भवति आत्मनोऽविक्रियत्वात्, 
इन्द्रियस्य आकस्मिकशक्तिप्रतिबन्धस्य 
अनुपपत्तेः। तस्माद्यस्य अवधान-अनवधानाभ्याम् 
उपलब्धि-अनुपलब्धी भवतः तदन्तःकरणम् 
अभ्युपगन्तव्यम्। एतस्य उपोद्बलका 
श्रुतिरपि भवति 'अन्यत्रमना अभूवं नाश्रौषम्' 
(बृ. उ. १.५.२) इति।।
</p>

<p class="title">
 १४. कर्त्रधिकरणम्
</p>

<p>
 (सू. ३३-३९)
</p>

<p class="sub_title">
 कर्ता शास्त्रार्थवत्त्वात् ।।३३।।
</p>

<p>
'यजेत', 'जुहुयात्' इत्यादि-शास्त्रवाक्यस्य 
अर्थवत्त्वाय जीवस्य कर्तृत्वम् अभ्युपगन्तव्यम्।।
</p>

<p class="sub_title">
 विहारोपदेशात् ।।३४।।
</p>

<p>
श्रुतिषु जीवप्रक्रियायां 
जीवस्य स्वप्ने विहारोपदेशात् स कर्ता 
इति मन्तव्यः।।
</p>

<p class="sub_title">
 उपादानात् ।।३५।।
</p>

<p>
इतश्च जीवस्य कर्तृत्वम् अभ्युपगन्तव्यम्, 
यतः जीवप्रकरणे 'प्राणान् गृहीत्वा' 
(बृ. उ. २.१.१८) इति जीवस्य करणानां इन्द्रियाणां 
उपादानं स्वीकार उक्तः।।
</p>

<p class="sub_title">
 व्यपदेशाच्च क्रियायां 
न चेन्निर्देशविपर्ययः ।।३६।।
</p>

<p>
लौकिकवैदिकक्रियासु 
शास्त्रं जीवस्य कर्तृत्वं व्यपदिशति 'विज्ञानं 
यज्ञं तनुते, कर्माणि तनुतेऽपि च' (तै. 
उ. २.५.१) इति। विज्ञानं बुद्धिः न जीवः इति चेत्। 
न। विज्ञानम् इति प्रथमानिर्देशात् विज्ञानस्य 
कर्तृसमानाधिकरण्यत्वात् 
कर्ता जीवः एव सूचितः इति अदोषः।।
</p>

<p class="sub_title">
 उपलब्धिवदनियमः ।।३७।।
</p>

<p>
स्वतन्त्रो हि कर्ता। आत्मा तु न कर्ता अस्वातन्त्र्यात्। 
प्रियहिताभ्यां सह अप्रिय-अहितेऽपि 
सम्पादयति आत्मा इति दृष्टमेव लोके। 
तेन आत्मनः अस्वातन्त्र्यम्, अत एव अकर्तृत्वं 
च दार्शितम्, इति आक्षिप्ते उत्तरं पठति उपलब्धिवदिति। 
यथा उपलब्धिस्वातन्त्र्यवानपि 
आत्मा इष्टमनिष्टं च अनियमेन उपलभते 
तथा इहापि स्यात्। इन्द्रियादिकार- 
कापेक्षः अपि आत्मा न अस्वतन्त्रः तत्प्रेरकशक्तियुक्तत्वात्।।
</p>

<p class="sub_title">
 शक्तिविपर्ययात् ।।३८।।
</p>

<p>
यदि बुद्धिरेव कर्त्रा इति उच्येत 
तर्हि तस्याः शक्तिविपर्ययः 
स्यात्। एवं सति करणशक्तियुक्ता 
बुद्धिः कर्तृशक्तियुक्ता 
भवति, करणमन्यच्च अपेक्षेत। करणव्यतिरिक्तस्य 
कर्तुः एव विविक्षितत्वात् आत्मनः 
कर्तृत्वाभ्युपगमे लाघवम् इति भावः।।
</p>

<p class="sub_title">
 समाध्यभावाच्च ।।३९।।
</p>

<p>
औपनिषद-आत्म-ज्ञान-प्रयोजनं समाधिं 
जीवात्मनः वदन्ति श्रुतयः 'आत्मा वा अरे....निदिध्यासितव्यः' 
(बृ. उ. २.४.५) इति। सति कर्तृत्वे एव एतत् उपपद्यते। 
तस्मात् आत्मा कर्ता।।
</p>

<p class="title">
 १५. तक्षाधिकरणम्
</p>

<p>
 (सू. ४०)
</p>

<p class="sub_title">
 यथा च तक्षोभयथा ।।४०।।
</p>

<p>
बुद्धिद्वारा प्रधानस्य कर्तृत्वं, 
पुरूषस्य च आत्मनः केवलभोक्तृत्वं 
सिषाधयिषन्तं साङ्ख्यं निरस्य आत्मनः 
कर्तृत्वं मीमांसकेन पूर्वाधिकरणे 
स्थापितम्। तत्कर्तृत्वं अग्नेरौष्ण्यवत् 
स्वाभाविकमेव आत्मनः इति मीमांसके 
वदति सति तन्निराचिकीर्षन्, कर्तृत्वस्य 
औपाधिकत्वं च दिदर्शयिषमाणः 
तक्षदृष्टान्तेन तदेव विवृणोति। त्वर्थश्चः। 
वास्यादि- करणहस्तस्य दारू 
तक्षतः तक्ष्णः तत्करणापेक्षया एव 
कर्तृत्वं श्रमश्च यथा भवतः, न्यस्तकरणस्य 
निवृत्तकर्मणः तस्य एव यथा अकर्तृत्वं 
सुखं च स्तः, तथा आत्मनोऽपि जाग्रत्स्वप्नयोः 
अन्तःकरणापेक्षया कर्तृत्वं दुःखं 
च वर्तेते, सुषुप्तिमोक्षयोस्तु अन्तःकरणविमुक्तस्य 
केवल- चैतन्यस्वभावस्य 
तस्य कर्तृत्वादीनि नैव सम्भवन्ति इति 
सूत्राभिप्रायः।।
</p>

<p class="title">
 १६. परायत्ताधिकरणम्
</p>

<p>
 (सू. ४१-४२)
</p>

<p class="sub_title">
 परात्तु तच्छ्रुतेः ।।४१।।
</p>

<p>
जीवस्य कर्तृत्वम् औपाधिकमपि 
ईश्वरनिरपेक्षमेव भवतु। न। ईश्वरसापेक्षमेव 
भवितुमर्हति, 'एष ह्येव साधु कर्म कारयति....' 
(कौ.उ.३.८), 'य आत्मनि तिष्ठन्नन्तरो 
यमयति' (बृ.उ.३.७) इत्यादिश्रुतिभ्यः।।
</p>

<p class="sub_title">
 कृतप्रयत्नापेक्षस्तु विहितप्रतिषिद्धावैयर्थ्यादिभ्यः 
।।४२।।
</p>

<p>
जीवप्रेरकोऽपि ईश्वरः न सर्वनिरपेक्षः 
प्रेरयिता, अन्यथा वैषम्यनैर्घृण्य-आपत्तेः। 
किन्तु धर्माधर्मलक्षणजीवकृतप्रयत्नापेक्षया 
एव जीवात्मानं कारयति। सः पर्जन्यवत् 
साधारणनिमित्तमेव। ईश्वरस्य 
जीवकृतप्रयत्नापेक्षत्वं कथम् 
अवगम्यते? विहित-प्रतिषिद्ध-अवैयर्थ्यात् 
अवगम्यते। यदि ईश्वरः जीवकर्म 
अनपेक्ष्य एव फलं विदध्यात्, तर्हि जीवस्य 
विधिनिषेधरूप-श्रुत्यनुसरणं 
निरर्थकं भवेत्। श्रुतेः प्रामाण्यमपि 
हीयात्। तस्मात् ईश्वरस्य जीवकर्म-सापेक्षमेव 
प्रेरकत्वम् अभ्युप- गन्तव्यम्।।
</p>

<p class="title">
 १७. अंशाधिकरणम्
</p>

<p>
 (सू. ४३-५३)
</p>

<p class="sub_title">
 अंशो नानाव्यपदेशादन्यथा 
चापि दाशकितवादित्वमभिधीयत 
एके ।।४३।।
</p>

<p>
जीवेश्वरसम्बन्धः इदानीं चिन्त्यते। 
सः किं स्वामिभृत्ययोः इव वर्तते 
उत अग्निविस्फुलिङ्गयोः इव? ईशितृ-ईशितव्यभावात् 
आद्यः एव युक्ततरः इति पूर्वपक्षः। 
द्वितीयः एव उपपद्यतेतरामिति सिद्धान्तः। 
कुतः? नानाव्यपदेशात् अन्यथा 
च। जीवेश्वरयोः नानाव्यपदेशात्, 
भेदनिर्देशात् अन्यथा च, अनानात्वव्यपदेशात् 
अभेदव्यपदेशाच्च अग्निविस्फुलिङ्गयोरिव 
अंशांशिभावः एव ग्रहीतव्यः। अन्यथाव्यपदेशः 
कथम्? एके आथर्वणिकाः 'ब्रह्म 
दाशा ब्रह्म दासा ब्रह्मैवैते कितवाः' 
इति अधीयते। कैवर्त-दास-द्यूतकृद्रूप-निकृष्टजीवाः 
अपि ब्रह्म एव इति वदन्ती श्रुतिः सकलजीवजातस्य 
ब्रह्मत्वम् आह। एष भेद-अभेद-रूप- व्यपदेशः 
अंशांशिभावे गृहीते एव उपपद्यते। अंशांशिभावस्तु 
न परमार्थतः यतः निरवयवे ब्रह्मणि 
मुख्य-अंश-अंशि-भावः नास्ति।।
</p>

<p class="sub_title">
 मन्त्रवर्णाच्च ।।४४।।
</p>

<p>
'तावानस्य महिमा ततो ज्यायांश्च पूरूषः। 
पादोऽस्य सर्वा भूतानि त्रिपादस्यामृतं 
दिवि' (छां. उ. ३.१२.६) इति मन्त्रवर्णश्च जीवस्य 
अंशत्वं गमयति। पादः अंशः। जीवप्रमुखाः 
सर्वे जन्तवः स्थावराश्च एव 'सर्वा भूतानि' इत्युक्ताः।।
</p>

<p class="sub_title">
 अपि च स्मर्यते ।।४५।।
</p>

<p>
'ममैवांशो जीवलोके जीवभूतः 
सनातनः' इति (गीता 
१५.७) गीतास्मृतिरप्यस्ति। तस्मादपि जीवस्य 
अंशत्वं सिद्धम्।।
</p>

<p class="sub_title">
 प्रकाशादिवन्नैवं परः ।।४६।।
</p>

<p>
अंशो जीवः संसारदुःखवान्। अतः 
अंशी ईश्वरः अपि तद्वत् भवेदिति। न। प्रकाशादिवत् 
अलिप्तः एव। यथा प्रकाशः सौरो वा चान्द्रमसो 
वा प्रकाशितवस्तुदोषेण न दुष्टः 
तथा परः आत्मा अंशी, अंशस्य जीवस्य दुःखेन 
अलिप्तः एव अविद्याप्रत्युपस्थापित- 
देहाद्यभिमानरहितत्वात्।।
</p>

<p class="sub_title">
 स्मरन्ति च ।।४७।।
</p>

<p>
जैवदुःखेन ईश्वरो न दुःखायते इति 
व्यासादयः स्मरन्ति। 'तत्र यः परमात्मा 
हि स नित्यो निर्गुणः स्मृतः। न लिप्यते 
फलैश्चापि पद्मपत्रमिवाम्भसा।।' 
इति (म. भा. मोक्ष. ३५०-१४, १६) सा स्मृतिः। सौत्रश्च-शब्दः 
'तयोरन्यः...अनश्नन्नन्योऽभिचाकशीति' 
(श्वे. उ. ४-६), 'एकस्तथा सर्वभूतान्तरात्मा 
न लिप्यते लोकदुःखेन बाह्यः' (कठ. 
उ. ५.११) इत्यादिश्रुतीः लक्षयति।।
</p>

<p class="sub_title">
 अनुज्ञापरिहारौ देहसम्बन्धाज्ज्योतिरादिवत्।।४८।।
</p>

<p>
श्रुतीनां जीवेश्वर-अभेद-प्रतिपादकत्वात् 
सर्वभूतान्तरात्मनि एकस्मिन् सति 
अनुज्ञापरिहारौ, विधिप्रतिषेधौ, 
कथम् उपपद्येते? यथा ज्योतीरूपेण 
एकोऽपि श्मशानाग्निः परिह्रियते 
क्रव्यसम्बन्धात्, न इतरः; यथा पार्थिवाः 
वज्रादयः स्वीक्रियन्ते न तु पार्थिवा 
एव नरकलेवरादयः, तथा कस्माच्चिद्देहसम्बन्धात् 
एकोऽपि आत्मा अनुज्ञायते अन्यस्माद्देहसम्बन्धात् 
परिह्रियते इति अदोषः।।
</p>

<p class="sub_title">
 असन्ततेश्चाव्यतिकरः 
।।४९।।
</p>

<p>
ननु ऐकात्म्य-अभ्युपगमे कर्मफलसाङ्कर्यं 
भवेत्। न। जीवात्मनः असन्ततेः अव्यापकत्वात् 
व्यतिकरः कर्मसाङ्कर्यं फलसाङ्कर्यं 
वा न भवति। मोक्षपर्यन्तं जीवात्मा एकशरीरेण 
एकबुद्ध्या एव सम्बध्यते न सर्वैः इति 
न व्यतिकरः।।
</p>

<p class="sub_title">
 आभास एव च ।।५०।।
</p>

<p>
एष जीवः परमात्मनः आभासः एव जलसूर्यकादिवत्। 
यथा एकः एव सूर्यः अनेकेषूदशरावेषु 
प्रतिबिम्बितः तथा एकः एव परमात्माऽपि 
अनेकोपाधिषु आभासते। यथा च 
एकस्मिन् जलसूर्यके कम्पमानेऽपि 
अन्ये न कम्पन्ते एवमेव एकस्मिन् जीवे 
कर्मफलसम्बद्धे अन्ये न तत्कर्मफलसम्बन्धिनः 
इति अव्यतिकरः एव कर्मफलयोः। 
येषां तु बहव आत्मानः सर्वगताश्च तेषां 
कर्मफलयोः व्यतिकरः 
सम्भवत्येव अव्यतिकरकारणव्यवस्थायाः 
अभावात्।।
</p>

<p class="sub_title">
 अदृष्टानियमात् ।।५१।।
</p>

<p>
अदृष्टनिमित्ता व्यवस्था स्यादिति 
चेत्। न। प्रधानवार्ति अदृष्टम् सुखदुःखभोगस्य 
नियामकं न स्यात् प्रधानस्य साधारणत्वात्। 
काणादानामपि एतददृष्टम् एतस्यात्मनः 
इति नियमो नास्ति सर्वगत- आत्ममनःसंयोगजनितस्य 
अदृष्टस्य सामान्यात्। तस्मात्तदवस्थ 
एव तद्दोषः।।
</p>

<p class="sub_title">
 अभिसन्ध्यादिषु चैवम् ।।५२।।
</p>

<p>
प्रत्यात्मनः ज्ञान-इच्छादयः 
अदृष्टनियामकाः भवेयुरिति 
चेत्। न। आत्ममनःसंयोगस्य साधारणत्वात् 
तत्कृतज्ञानादयोऽपि समानाः भवन्तः 
अदृष्टनियामकाः भवितुं न शक्ताः। 
तस्मादुक्तदोषः अपरिहार्यः।।
</p>

<p class="sub_title">
 प्रदेशादिति चेन्नान्तर्भावात् 
।।५३।।
</p>

<p>
स्यादेतत्-शरीरावच्छिन्न-आत्मप्रदेशे 
एव आत्ममनसोः संयोगः भवति। ततोऽभिसन्धीनाम् 
अदृष्टस्य सुखदुःखयोश्च व्यवस्था 
भवतीति।
</p>

<p>
नायमपि उपपद्यते। कुतः? सर्वे 
आत्मानः सर्वदेहैः अवच्छिन्नाः सर्वदेहेषु 
अन्तर्भवन्ति, विभुत्व-अविशेषात्। तस्मान्न 
काचिद् व्यवस्था शक्यते उपपादयितुमिति 
भावः।।
</p>

 </div>
</body>
</html>
