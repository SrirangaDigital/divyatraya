<!DOCTYPE html>
<html>

<head>
	<meta charset="UTF-8"/>
	<title>दिव्यत्रायपादार्पितपुष्पमञ्जरी</title>
	<link href="../style/reset.css" rel="stylesheet"/>
	<link href="../style/style.css" rel="stylesheet"/>
</head>


<body>

<div id="page">

<div class="article_title">
 चतुर्थः पादः
</div>

<p class="title">
 १. प्राणोत्पत्त्यधिकरणम्
</p>

<p>
 (सू. १-४)
</p>

<p class="sub_title">
 तथा प्राणाः ।।१।।
</p>

<p>
अतीतानन्तरपादे वियदादिश्रुतिविगानं 
परिह्तम्। इदानीं प्राणादिश्रुतिविगानं 
परिह्रियते।
</p>

<p>
उत्पत्तिश्रुतिषु क्वचित् प्राणादीनाम् 
उत्पत्तिः न श्रुता, क्वचित् श्रुता, 
क्वचित्तु अजत्वमपि श्रुतम्। तस्मात् 
भवति एव संशयः, प्राणाः उत्पन्नाः वा अनुत्पन्नाः 
वा इति। तत्र तावत् प्राणोत्पत्तिः निश्चेतुं 
न शक्या श्रुतिविरोधात्, अन्यतरनिर्धारणकारण-अनुक्तेश्च 
इति प्राप्तम्। तस्मादाह भगवान् सूत्रकारः 
'तथा प्राणाः' इति। यथा लोकानि देवाः 
सर्वभूतानि च परस्माद्ब्रह्मणः 
व्युच्चरन्ति तथा प्राणाः अपि। अथवा 
यथा वियदादयः परस्मादात्मनः 
उत्पन्नाः तथा प्राणाः अपि इति सूत्रार्थः। उदाहरणगृहीतेन 
उपमानेन सम्बन्धोपपत्तेः, व्यवहितोपमानसम्बन्धोप- 
पत्तेर्वा तथाशब्दस्य सामञ्जास्यं 
सिद्धम्।।
</p>

<p class="sub_title">
 गौण्यसम्भवात् ।।२।।
</p>

<p>
प्राणोत्पत्तिश्रुतिः गौणी एव, 
उत्पत्तिपूर्वमपि प्राणानाम् अस्तित्वस्य 
श्रूयमाणत्वादिति चेत्। न। कुतः? 
गौण्याः श्रुतेः असम्भवात्। यदि प्राणानाम् 
उत्पत्तिः गौणीति अभ्युपगम्यते तर्हि 
एकविज्ञानेन सर्वविज्ञानं भवतीति 
प्रतिज्ञा हीयेत। तस्मान्न एषा श्रुतिः गौणी 
परन्तु मुख्या एव।।
</p>

<p class="sub_title">
 तत्-प्राक्-श्रुतेश्च ।।३।।
</p>

<p>
इतश्च प्राणोत्पत्तिश्रुतिः न 
गौणी। 'जायते' (मुं. उ. २.१.३) इति सः मुख्यजन्मवाचिशब्दः 
'एतस्माज्जायते प्राणो मनः सर्वेन्द्रियाणि 
च' इति आकाशादिभ्यः प्रागेव प्राणेषु 
श्रुतः। तस्मात् प्राणानां मनसः सर्वेन्द्रियाणामपि 
विषये मुख्यः एव एष शब्दः। अथवा यदि 
'सर्वाणि भूतानि व्युच्चरन्ति' इति वाक्यं 
परिगृह्येत तर्हि 'मुख्यजन्मवाचकशब्दात् 
प्राक् प्राणादेः श्रुतत्वाच्च, तेषां 
उत्पत्तिरपि मुख्या एव' इति सूत्रार्थः भविष्यति। 
अन्यतरं परिगृहीतमपि प्राणोत्पत्तिश्रुतिः 
न गौणी इत्येव सिध्यति।।
</p>

<p class="sub_title">
 तत्पूर्वकत्वाद्वाचः ।।४।।
</p>

<p>
अपि च वाक्प्राणमनसां तेजोऽबन्नपूर्वकत्वमुक्तं 
छान्दोग्ये (६.५.४)। तेजोऽबन्नानि तु ब्रह्मकार्याणीति 
सिद्धम्। तस्मात् वाक्प्राणमनांस्यपि 
ब्रह्मणः प्रभवन्ति इति अभ्युपगन्तव्यम्।।
</p>

<p class="title">
 २. सप्तगत्यधिकरणम्
</p>

<p>
 (सू. ५-६)
</p>

<p class="sub_title">
 सप्तगतेर्विशेषितत्वाच्च 
।।५।।
</p>

<p>
प्राणानां उत्पत्तिः निर्धारिता। इदानीं 
कति प्राणाः इति निर्धारि- तव्यम्। 
सप्तादित्रयोदशान्ता प्राणसङ्ख्या 
श्रुता। कतमा उपपद्यते इति सन्देहः। एतत् 
पूर्वपक्षसूत्रम्। प्राणाः सप्त एव, सप्तसङ्ख्यायाः 
गतेः अवगतेः श्रुतिभ्य इति यावत्। 
'सप्तप्राणाः प्रभवन्ति तस्मात्' इति हिमुण्डकश्रुतिः 
(२.१.८)। शीर्षण्याः एव प्राणाः न तु इतरे इति 
च (तै. सं. ५.१.७) विशेषितत्वात् सप्तसङ्ख्या 
एव स्थिता। लाघवात् सप्तसङ्ख्यायाः सा 
एव अभ्युपगन्तव्या। सङ्ख्यान्तरश्रवणं 
तु वृत्तिभेदात् न तत्त्वभेदात् इति मन्तव्यम्।।
</p>

<p class="sub_title">
 हस्तादयस्तु स्थितेऽतो नैवम् ।।६।।
</p>

<p>
एतत्सिद्धान्तसूत्रम्। तुशब्दः पूर्वपक्षनिरासार्थः। 
बृहदारण्यके हस्तादीनामपि इन्द्रियत्वमुक्तम् 
(३.२.८)। अतः प्राणाः सप्तभ्यः अतिरिक्ताः। 
सप्तत्वव्यतिरेके स्थिते स्तोककल्पनानुसारेण 
सप्तैव प्राणाः स्युः एवं न मन्तव्यम्। 
अधिकसङ्ख्या-अल्पसङ्ख्ययोः 
विरोधे सति, अधिकसङ्ख्या एव ग्रहीतव्या, 
तस्याम् अल्पसङ्ख्यायाः अन्तर्गतत्वात्। 
कार्यजातानुरोधेन अपि च प्राणाः, 
(इन्द्रियाणि) एकादश इति निश्चीयन्ते। 
बुद्धीन्द्रियाणि पञ्च, तेभ्यः अत्यन्तविजातीयानि 
कर्मेन्द्रियाणि पञ्च, अन्तःकरणं 
च इति एकादश एव इन्द्रियाणि नाल्पतराणि 
नाधिकतराणि वा।।
</p>

<p class="title">
 ३. प्राणाणुत्वाधिकरणम्
</p>

<p>
 (सू. ७)
</p>

<p class="sub_title">
 अणवश्च ।।७।।
</p>

<p>
एते प्रकृताः प्राणाः सूक्ष्माश्च परिच्छिन्नाश्च 
इति प्रतिपत्तव्यम्। अणुशब्देन सौक्ष्म्यमुक्तं 
न अणुपरिमाणत्वम्। यदि एते सूक्ष्माः 
परिच्छिन्नाश्च न भवेयुः तर्हि उत्क्रान्तिकाले 
म्रियमाणस्य पुरूषस्य पार्श्वस्थैः 
उपलभ्येरन्। गति-आगति-श्रुतिविरोधोऽपि 
स्यात्।।
</p>

<p class="title">
 ४. प्राणश्रैष्ठ्याधिकरणम्
</p>

<p>
 (सू. ८)
</p>

<p class="sub_title">
 श्रेष्ठश्च ।।८।।
</p>

<p>
मुख्यप्राणः प्राणान्तरवत् ब्रह्मविकारः 
उत न इति संशयः। संशयः कथं भवति? 
नासदीयसूक्ते आनीत्-शब्देन प्रलयकालेऽपि 
प्राण- चेष्टायाः श्रूयमाणत्वात्, 
श्रुत्यन्तरे सेन्द्रियमनोव्यतिरिक्तस्य 
मुख्यप्राणस्य अपि उत्पत्तिश्रवणात् 
भवत्येव संशयः। आनीत्-शब्दे प्रयुक्तेऽपि, 
'अवातम्' इति शब्दबलात् (ऋ.वे.१०.१२९.२) 
ब्रह्मणः अप्राणत्वं वदन्त्याः अन्यश्रुतेः 
बलात् च (मुं. उ. २.१.२) सृष्टिपूर्वकाले 
प्राणसहित-सर्वद्वैतरहितस्य ब्रह्मणः 
अस्तित्वमेव सिध्यति, न तु प्राणास्तित्वम्। 
मुख्यप्राणः ज्येष्ठः श्रेष्ठश्च 
इति श्रुतेरवगम्यते। इतरप्राण- वृत्तिलाभात्पूर्वमेव 
मुख्यप्राणस्य वृत्तिलाभात् तस्य 
ज्येष्ठत्वम्। गुणाधिक्यात् च श्रेष्ठत्वम्।।
</p>

<p class="title">
 ५. वायुक्रियाधिकरणम्
</p>

<p>
 (सू. ९-१२)
</p>

<p class="sub_title">
 न वायुक्रिये पृथगुपदेशात् 
।।९।।
</p>

<p>
अधुना मुख्यप्राणस्य स्वरूपं जिज्ञास्यते। 
'यः प्राणः स वायुः...' इति श्रूयमाणत्वात् 
वायुरेव मुख्यप्राणः इति प्रथमपूर्वपक्षः। 
'सामान्या करणवृत्तिः प्राणाद्याः 
वायवः पञ्च' इति साङ्ख्यस्मृतिबलेन 
समस्त- करणवृत्तिरेव प्राणः 
इति द्वितीयपूर्वपक्षः। एतौ निरस्येते 
न वायुक्रिये इति। प्राणो न वायुः 
न वै करणवृत्तिरूपा क्रिया। 
कस्मात्? पृथगुपदेशात्। वायोः करणवृत्तेश्च 
पृथक्कृत्य प्राणः उपदिष्टः श्रुतिषु। 
श्रुतयश्च 'प्राण एव ब्रह्मणश्चतुर्थः 
पादः, स वायुना ज्योतिषा भाति च तपति 
च' (छां. उ. ३.१८.४), 'एतस्माज्जायते प्राणो 
मनः सर्वेन्द्रियाणि च। खं वायुरापः....' 
(मुं. उ. २.१.३) इति। अथ किं स्वरूपः मुख्यप्राणः? 
वायुरेवायम् अध्यात्मं प्रविश्य, 
स्वात्मानं पञ्चधा प्रविभज्य, विशेषरूपेण 
तिष्ठन् प्राणः इति भण्यते। अतः न केवलः 
वायुः न वा क्रियारूपः प्राणः 
इति मन्तव्यम्।।
</p>

<p class="sub_title">
 चक्षुरादिवत्तु तत्सहशिष्ट्यादिभ्यः 
।।१०।।
</p>

<p>
ननु वागादीनां मुख्यप्राणं प्रति गुणभवनोपदेशात्, 
तस्य श्रैष्ठ्याच्च सः जीवात्मवत् 
स्वतन्त्रः एवेति। न। चक्षुरादिवत् सोऽपि 
अस्वतन्त्रः एव। यथा मन्त्री प्रजाः प्रति 
स्वतन्त्रः अपि राजानं प्रति अस्वतन्त्रः एव तथा 
मुख्यप्राणः वागादीन् प्रति प्रधानोऽपि 
जीवात्मानं प्रति गुणभूतः एव न स्वतन्त्रः 
इति मन्तव्यम्। कस्मात् हेतोः एवं मन्तव्यम्? 
तत् सहशिष्ट्यादिभ्यः हेतुभ्यः। 
तैः वागादीन्द्रियैः सह प्राणस्यापि 
शिष्टिः अनुशासनम् उपदेशः भवति, 
तस्मात्। सहोपदेशः समानधार्मिणाम् 
एव उपपद्यते। तस्मात् प्राणोऽपि जीवात्मानं 
प्रति उपकरणम् एव। सौत्र-आदि-शब्देन प्राणस्य 
सावयवत्वं अचेतनत्वं च उक्ते।।
</p>

<p class="sub_title">
 अकरणत्वाच्च न दोषस्तथा 
हि दर्शयति ।।११।।
</p>

<p>
जीवं प्रति प्राणस्य करणत्वे तत्परिच्छेद्यं 
द्वादशं कार्यजातं परिकल्प्येत। 
न तु द्वादशं कार्यजातम् अवगम्यते। 
तस्माद्दोषयुक्तः एष प्राणकरणत्ववादः 
इति चेत्। न दोषयुक्तः, अकरणत्वात् 
प्राणस्य। चक्षुरादिवत् न प्राणः जीवात्मनः 
करणः, परिच्छेद्य-विशेष-विषय- 
अभावात्। अथ तर्हि किं तस्य कार्यम्? 
इतरप्राणैः निर्वर्तयितुम् अशक्या 
शरीरेन्द्रियस्थितिरेव तस्य कार्यम्। 
किं प्रमाणम्? श्रुतिरेव। तथा हि दर्शयति 
श्रुतिः 'प्राणेन रक्षन्नवरं कुलायम्' 
(बृ. उ. ४.३.१२), 'तेन यदश्नाति यत्पिबति 
तेनेतरान् प्राणानवति' (छां. उ. १.२.९) 
इति।।
</p>

<p class="sub_title">
 पञ्चवृत्तिर्मनोवद्व्यपदिश्यते 
।।१२।।
</p>

<p>
पञ्चवृत्तयः यस्य सः पञ्चवृत्तिः; 
पञ्चवृत्तिमान् इति यावत्। एष प्राणः 
मनोवत् पञ्चवृत्तिमानिति व्यपदिष्टः 
श्रुतिषु। प्राणापानव्यानोदान- 
स्समानाः एव पञ्चवृत्तयः। श्रोत्रादिनिमित्ताः 
शब्दादिविषयाः मनसः पञ्चवृत्तयः, 
न तु कामसङ्कल्पादयः। योगशास्त्रे 
पठिताः मनसः पञ्चवृत्तीः प्रमाण-विपर्यय-विकल्प-निद्रा-स्मृतीः 
अपि परिग्रहीतुं न आक्षिपामः। बहुवृत्तित्वमात्रेणैव 
सादृश्यमिति द्रष्टव्यम्।।
</p>

<p class="title">
 ६. मुख्यप्राणाणुत्वाधिकरणम्
</p>

<p>
 (सू. १३)
</p>

<p class="sub_title">
 अणुश्च ।।१३।।
</p>

<p>
यथा इतरप्राणाः अणवः तथा मुख्यप्राणोऽपि 
अणुरेव; सूक्ष्मः परिच्छिन्नश्च इति यावत्। 
न तु अणुपरिमाणः। बृहदारण्यके 
श्रुतम् विभुत्वम् (१.३.२२) आधिदैविकं 
न तु आध्यात्मिकम्। तत्रापि 'प्लुषिणा' इत्यादिवचनेन 
प्राणस्य परिच्छेदः प्रदार्शितः।।
</p>

<p class="title">
 ७. ज्योतिराद्यधिकरणम्
</p>

<p >
 (सू. १४-१६)
</p>

<p class="sub_title">
 ज्योतिराद्यधिष्ठानं तु तदामननात् 
।।१४।।
</p>

<p>
ते एते प्राणाः स्वमहिम्ना एव स्वं स्वं कार्यं 
निर्वोढुं शक्नुवन्ति उत वा देवताधिष्ठिताः 
भूत्वा शक्नुवन्ति इति सन्देहः। स्वमहिम्ना 
एव इति पूर्वपक्षः; स्वकार्यशक्तियोगात्, 
अन्यथा शारीरस्य भोक्तृत्वस्य प्रलयप्रसङ्गात्। 
तुशब्दः एनं पक्षं व्यावर्तयति। ज्योतिरादयः 
तदभिमानि- अग्न्यादिदेवताः। ताभिः 
देवताभिः अधिष्ठितं भूत्वैव वागादिकरणजातं 
स्वस्मै कार्यजाताय प्रभवति। कुतः? 
तदामननात्, तस्य देवताधिष्ठित- 
त्वस्य आमननात् इत्यर्थः। 'अग्निः 
वाग् भूत्वा मुखं प्राविशति' (ऐ.उ.३.४) इति 
हि श्रुतिः।।
</p>

<p class="sub_title">
 प्राणवता शब्दात् ।।१५।।
</p>

<p>
प्राणानां अधिष्ठातृदेवतासु अभ्युपगम्यमानासु 
जीवस्य भोक्तृत्वं हीयेत इति यदुक्तम् 
तन्न। कुतः? प्राणानां प्राणवता जीवात्मना 
एव सम्बन्धः इति श्रुतेः अवगम्यमानत्वात्। 
'यो वेदेदं जिघ्राणीति स आत्मा, गन्धाय 
घ्राणम्' इति श्रुतिः (छां. ८.१२.४)।।
</p>

<p class="sub_title">
 तस्य च नित्यत्वात् ।।१६।।
</p>

<p>
अनेन शरीरेण शारीरः नित्यं सम्बद्धः 
न तु परमैश्वर्यपदेऽवतिष्ठ- 
मानाः देवताः। देवतापेक्षया क्षुद्रः 
एव एतच्छरीरसम्बद्धभोगः। अपि 
च न पापलेपः तासाम्। प्रत्युत जीवात्मा 
पुण्यवत् पाप्मनाऽपि सम्बद्धः एव। तस्मात् 
न तासां भोक्तृत्वम्। जीवात्मना तस्य प्राणसम्बन्धस्य 
नित्यत्वात् च स एव भोक्ता न देवताः 
इति व्याख्यानान्तरम्।।
</p>

<p class="title">
 ८. इन्द्रियाधिकरणम्
</p>

<p>
 (सू. १७-१९)
</p>

<p class="sub_title">
 त इन्द्रियाणि तद्व्यपदेशादन्यत्र 
श्रेष्ठात् ।।१७।।
</p>

<p>
इतरे प्राणाः मुख्यप्राणस्य एव रूपान्तराणि 
उत न इति संशय्यते। बृहदारण्यकश्रुतिबलेन 
(बृ. उ. १.५.२१) ते सर्वे मुख्यस्य एव रूपभेदाः 
इति प्राप्ते वक्ति ते इन्द्रियाणीति। 
श्रेष्ठादन्यत्र मुक्यप्राणात् 
पृथक् इतरे प्राणाः मन आदयः इन्द्रियत्वेन 
श्रुतौ व्यपदिष्टाः। 'एतस्माज्जायते 
प्राणो मनः सर्वेन्द्रियाणि च' इति 
मुण्डकश्रुतिः (२.१.३)। मनआदीनि इन्द्रियाणि 
इति मनुस्मृतिः। तस्मात्ते तत्त्वान्तराणि 
न तस्यैव रूपान्तराणि इति सिद्धम्।।
</p>

<p class="sub_title">
 भेदश्रुतेः ।।१८।।
</p>

<p>
वागादिप्रकरणमुपसंह्त्य 
तेभ्यः वागादिभ्यः भेदेन अन्यस्मिन् 
प्रकरणे मुख्यप्राणम् विवक्तुमुत्सहते 
श्रुतिः (बृ. उ. १.३.७) तस्मादपि तत्त्वान्तरं 
एवायं मुख्यः इतरेभ्यः।।
</p>

<p class="sub_title">
 वैलक्षण्याच्च ।।१९।।
</p>

<p>
भवत्येव वैलक्षण्यम् विसजातीयत्वम् 
मुख्यप्राणस्य इतरेभ्यः प्राणेभ्यः। 
सुप्तेषु तेषु मुख्यः जागार्ति। श्रमरूप मृत्युना 
व्याप्तेषु तेषु, सः अनाप्तः। स एव स्वस्य स्थितिगतिभ्यां 
देहस्य धारणपतनहेतुर्भवति।
</p>

<p>
पूर्वपक्षिणा स्वमतस्थापनाय या 
बृहदारण्यकश्रुतिरूक्ता साऽपि 
तयोः भेदमेव वक्तीति पौर्वापर्यालोचनात् 
सिध्यति। प्राणशब्दः प्राणे मुख्यवृत्त्या, 
तदाश्रितेषु इन्द्रियेषु लक्षणवृत्त्या 
उपयुक्तः इति मन्तव्यम्।।
</p>

<p class="title">
 ९. संज्ञामूर्तिक्लृप्त्यधिकरणम्
</p>

<p>
 (सू. २०-२२)
</p>

<p class="sub_title">
 संज्ञामूर्तिक्लृप्तिस्तु त्रिवृत्कुर्वत 
उपदेशात् ।।२०।।
</p>

<p>
छान्दोग्ये (६.३.२) सद्-ब्रह्म-प्रकरणे 
'अनेन जीवेनात्मनानुप्रविश्य नामरूपे 
व्याकरवाणि' इत्युक्तम्। तत्र नामरूपव्याकरणं 
सत्कर्तृकम् उत वा जीवकर्तृकम् 
इति सन्देहः। तत् जीवकर्तृकमेव 
'जीवेन आत्मना' इति विशेषणात् इति प्राप्ते 
उत्तरं पठति संज्ञामूर्तिक्लृप्तिरिति। 
स_ज्ञामूर्तिक्लृप्तिः नामरूपव्याकरणम्। 
तत् त्रिवृत्कुर्वतः सद्ब्रह्मणः 
एव; कुतः? 'व्याकरवाणि' इति उत्तमपुरूषोपदेशात्। 
'जीवेन' इत्येतत् 'अनुप्रविश्य' इत्यनेन 
एव सम्बद्धः, न नामरूपव्याकरणेन 
सह। जगदुत्पत्तिः परमेश्वरस्य क्रिया 
एव न जीवस्य इति सकल- वेदान्ताभिप्रायः।।
</p>

<p class="sub_title">
 मांसादि भौमं यथाशब्दमितरयोश्च 
।।२१।।
</p>

<p>
मांसादि पुरीषमांसमनांसि भौमानि 
त्रिवृत्कृतभूमेः विकाराणि। कस्मात्? 
यथाशब्दं अवगम्यमानत्वात्। 'अन्नमशितं 
त्रेधा विधीयते... योऽणिष्ठस्तन्मनः' 
इति श्रुतिः (छां.उ.६.५.१)। तत्र अन्नस्य व्रीहियवादिरूपस्य 
भौमत्वात् मांसादीन्यपि भौमान्येव 
इति सिद्धम्। तथा इतरयोः लोहित-अस्थ्यादिनोरपि 
क्रमेण आम्भसत्वम् तैजसत्वं च अवगन्तव्यम्।।
</p>

<p class="sub_title">
 वैशेष्यात्तु तद्वादस्तद्वादः 
।।२२।।
</p>

<p>
यद्यपि सर्वभूतानि त्रिवृत्कृतानि 
तथापि 'इयं भूमिः' 'असौ अग्निः' 'इमाः 
आपः' इत्यादिवादः व्यवहार-वैशेष्यात् 
तत्तद्भूतबाहुल्यात् उपपद्यते 
इति निर्दोषः।।
</p>

 </div>
</body>
</html>

 
