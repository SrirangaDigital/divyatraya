<!DOCTYPE html>
<html>

<head>
	<meta charset="UTF-8"/>
	<title>दिव्यत्रायपादार्पितपुष्पमञ्जरी</title>
	<link href="../style/reset.css" rel="stylesheet"/>
	<link href="../style/style.css" rel="stylesheet"/>
</head>


<body>

<div id="page">

<div class="article_title">
 तृतीयोऽध्यायः
</div>

<p class="sub_article">
 प्रथमः पादः
</p>

<p class="title">
 १. तदन्तरप्रतिपत्त्यधिकरणम्
</p>

<p>
 (सू. १-७)
</p>

<p class="sub_title">
 तदन्तरप्रतिपत्तौ रंहति सम्परिष्वक्तः 
प्रश्ननिरूपणाभ्याम्।।१
</p>

<p>
पूर्वस्मिन्नध्याये वेदान्तदर्शनं 
सर्वथाऽविरूद्धम् इति स्थापितम्। एतस्मिन्नध्याये 
सम्यग्दर्शनसाधनानि निरूपयिष्यन्ते।
</p>

<p>
मुमुक्षूणां वैराग्यार्थम् उच्यमानः 
संसारगतिप्रकारः प्रथमपाद- 
विषयः।
</p>

<p>
पूर्वदेहात् देहान्तरप्राप्तये उत्क्रमिष्यन् 
प्राणमनइन्द्रिययुक्तः 
जीवात्मा नवदेहनिर्माणाय सूक्ष्मभूतान्यपि 
बिभार्ति आहोस्वित् न इति इदानीं विचार्यते। 
अश्रुतेः, भूतानां सर्वत्र सुलभप्राप्यत्वाच्च, 
न वहतीति तावत् प्राप्तम्।
</p>

<p>
तत्प्रत्युक्तम् तदन्तरप्रतिपत्ताविति। 
तदन्तरप्रतिपत्तौ पूर्वदेहात् नवतरदेहान्तरप्रतिपत्तौ 
देहबीजैः सूक्ष्मभूतैः सम्परिष्वक्तः 
संयुक्तः सन्नेव जीवात्मा रंहति गच्छति, 
प्रश्ननिरूपणाभ्यां प्रश्नप्रतिवचनाभ्यां 
श्रुताभ्याम् (छां.उ. ५.२-५.९) तथाऽवगममानत्वादिति 
सूत्रार्थः। 'वेत्थ यथा पञ्चम्याम् आहुतौ 
आपः पुरूषवचसो भवन्ति' इति प्रश्नः। 
पञ्चाग्नि- विद्योपदेशः निरूपणं 
ताभ्याम्।।
</p>

<p class="sub_title">
 त्र्यात्मकत्वात्तु भूयस्त्वात् 
।।२।।
</p>

<p>
ननु उदाह्तश्रुतौ अप्शब्दस्यैव 
प्रयुक्तत्वात् जीवस्य उक्ता सर्वभूतसम्परिष्वक्तिः 
कथमुपपद्यते? अयमाक्षेपः 
तुशब्देन निराक्रियते। उपपद्यते 
एव, अपां त्र्यात्मकत्वात्। त्रिवृत्कृताः 
हि आपः अत्र विव- क्षिताः। त्रिवृत्कृतानाम् 
अपां तु भूतत्रययुक्तत्वात् सर्वभूतसंपरिषक्ति- 
वचनम् उपपन्नम्। अप्शब्दस्तु अपां भूयस्त्वात् 
नायुक्तः।।
</p>

<p class="sub_title">
 प्राणगतेश्च ।।३।।
</p>

<p>
उत्क्रामन्तं, जीवात्मानम् अनु मुख्यप्राणः, 
तमनु इतरे प्राणाः उत्क्रामन्तीति श्रुतावुक्तम्। 
प्राणास्तु निराश्रयाः सन्तः गत्यै न 
कल्पन्ते। अतः प्राणाश्रयाणि सूक्ष्मभूतानि 
अपि जीवेन सह रंहंतीति यदुक्तम् तद्युक्तमेव।।
</p>

<p class="sub_title">
 अग्न्यादिगतिश्रुतेरिति 
चेन्न भाक्तत्वात् ।।४।।
</p>

<p>
'यत्रास्य पुरूषस्य मृतस्याग्निं 
वागप्येति' इत्यादिश्रुतेः (बृ.उ.३.२.१३) 
वागादीनां प्राणानाम् अग्न्यादिदेवतासु 
अप्ययस्य अवगमात् ते जीवेन सह न 
गच्छन्ति इति चेत्। न, भाक्तत्वात् गौणत्वात् 
अग्न्यादिषु प्राणानां अप्ययस्य। जीवेन 
सह प्राणानां गातिं विस्पष्टं वदन्ती श्रुतिरपि 
विद्यते (बृ.उ.४.४.२)। अग्न्यादिदेवताभिः 
वागादि- इन्द्रियेभ्यः स्वशक्त्युपसंहारः 
एव अप्ययशब्दार्थः न मुख्याप्ययः।।
</p>

<p class="sub_title">
 प्रथमेऽश्रवणादिति चेन्न 
ता एव ह्युपपत्तेः ।।५।।
</p>

<p>
प्रथमे द्युलोकाग्नौ श्रद्धा एव हौम्यद्रव्यत्वेन 
श्रुता न तु आपः। किञ्च श्रद्धा नाम मनसः 
जीवस्य वा प्रत्ययविशेषः। तस्मादयुक्तः 
एव अपां पुरूषभावः पञ्चम्या माहुतौ इति 
चेत्। न अयुक्तः, ताः आपः एव श्रद्धाशब्देन 
उक्ता इति। श्रद्धायाः अप्त्वं च उपपद्यते। 
कथम्? प्रश्नोत्तरोपसंहाराणाम् 
ऐकवाक्यात् तथा अवगमात्। श्रद्धाकार्येषु 
स्थौल्यभावमापन्नेषु सोम-वृष्ट्यादिषु 
अब्बाहुल्यं दृष्टम्। श्रुतिरपि विद्यते 
'श्रद्धा वा आपः' (तै. ब्रा. ३.२.४) इति। तस्मात्, 
श्रद्धापूर्वककर्तव्य- कर्मसम्बद्धासु 
अप्सु गुणभावेन श्रद्धाशब्दप्रयोगः 
उपपद्यते मञ्चस्थेषु यथा मञ्चशब्दः।।
</p>

<p class="sub_title">
 अश्रुतत्वादिति चेन्नेष्टादिकारिणां 
प्रतीतेः ।।६।।
</p>

<p>
अत्र पञ्चाग्निविद्याप्रकरणे 
जीववाचिशब्दो न कोऽपि श्रुतः। तस्मादनुपपन्नमेव 
अप्सम्परिष्वक्तस्य जीवस्य रंहणकथनमिति। 
न। 'अथ य इमे ग्राम इष्टापूर्ते दत्तमित्युपासते 
ते धूममभिसम्भवन्ति... आकाशाच्चन्द्रमसमेव 
एष सोमो राजा' इति समानश्रुतेः (छां.उ.५.१०.३; 
५.१०.४) इष्टादिकारिणाम् इष्टा-पूर्त-दान-कर्तृणां 
पितृयाणयोग्यानां जीवानाम् इहापि 
प्रतीतेः, ते अध्याहर्तव्याः।।
</p>

<p class="sub_title">
 भाक्तं वाऽनात्मवित्त्वात् 
तथा हि दर्शयति ।।७।।
</p>

<p>
देवानाम् अन्नत्वेन इष्टादिकारिणः 
श्रुताः। व्याघ्रेण भक्ष्यमाणस्य जन्तुनः 
यथा उपभोगः न सम्भवति किन्तु अत्यन्तदुःखमेव, 
तथा तेषामपि नोपभोगः सम्भवति इति चेत्। 
न। अन्नशब्दस्य भाक्तत्वात् गौणत्वात्। 
अन्नत्वेन इह उपभोग्यत्वमेव उक्तम् 
न भक्ष्यत्वम्। इष्टादिकारिणाम् अनात्मवित्त्वात् 
आत्मज्ञानरहितत्वात् पञ्चाग्निविद्या- 
हीनत्वाद्वा देवैः उपभोग्यत्वं तेषामुपपन्नमेव। 
तेषामुपभोग्यत्वं श्रुतिरपि दर्शयति 
'यथा पशुः एवं स देवानाम्' इति (बृ. उ.१.४.१०)।।
</p>

<p class="title">
 २. कृतात्ययाधिकरणम्
</p>

<p>
 (सू. ८-११)
</p>

<p class="sub_title">
 कृतात्ययेऽनुशयवान् 
दृष्टस्मृतिभ्यां यथेतमनेवं च 
।।८।।
</p>

<p>
धूमादिमार्गेण चन्द्रमण्डलमारूढाः 
इष्टादिकारिणः इमं लोकं सानुशयाः 
अवरोहन्ति उताहो निरनुशयाः इति 
निर्णेतव्यम्। निरनुशयाः इति प्राप्तं 
प्रायणस्य अनारब्धफल-कृत्स्नकर्म-अभिव्यञ्जाकत्वात्, 
तस्य च कर्मणः निःशेषत्वेन क्षीयमाणत्वाच्चन्द्रमसि।
</p>

<p>
तत्रोच्यते कृतात्यये कर्मणि 
क्षीणे, पुरूषः सानुशयः भूत्वैव इमं लोकमवरोहति, 
दृष्टस्मृतिभ्यां श्रुतिस्मृतिप्रमाणाभ्यां 
तथाऽवगम्यमानत्वा- दिति 'तद्य 
इह रमणीयचरणाः' इति छान्दोग्यश्रुतिः 
(५.१०.७)। 'ततः शेषेण....जन्म प्रतिपद्यन्ते' 
इति च गौतमस्मृतिः (गौ.ध.१.२.२७)।
</p>

<p>
अथ किंस्वरूपोऽयमनुशयः? 
अनुशयो नाम किल अत्यल्पः स्वर्गप्रापक-पुण्यकर्म-शेषः 
इति एकदेशिनः। अपेशलमेव एतन्मतम्। 
तत्र केवलपुण्यकर्मस्वरूपः अनुशयः 
न पापपुण्यकर्मस्वरूपः इति 
प्राप्तम्। विरूध्यते चैतत् 'कपूयचरणाः' 
(छां. उ. ५.१०.७) इति श्रुत्या।
</p>

<p>
एवं तर्हि कोऽयमनुशयो नाम। 
आमुष्मिकफले कर्मजाते उपभुक्ते 
सति यदवशिष्टम् ऐहिकफलं 
कर्मजातं स एवानुशयः नान्यः 
कश्चन। 
</p>

<p>
अनुशयवान् येन धूमादिमार्गेण 
चन्द्रलोकं गतवान् तेनैव मार्गेण इतरथा 
वा अधः आगच्छति इति सूत्रकृदभिप्रायः।।
</p>

<p class="sub_title">
 चरणादिति चेन्नोपलक्षणार्थेति 
कार्ष्णाजिनिः ।।९।।
</p>

<p>
अनुशयसिद्धये 'तद्य इह रमणीय 
चरणाः' (छां. ५.१०.७) इत्यादिः या श्रुतिः 
उदाह्ता सा चरणात्, शीलात्, जन्मापात्तिं 
वक्ति न त्वनुशयात्। अन्यत् चरणम् 
अन्योऽनुशयः। तस्मान्नानुशयसिद्धिः 
इति चेत्। न युक्तमेतत्। अनुशयोपलक्षणार्था 
एव एषा चरणश्रुतिः इति कार्ष्णाजिन्याचार्याः 
मन्यन्ते।।
</p>

<p class="sub_title">
 आनर्थक्यमिति चेन्न तदपेक्षत्वात् 
।।१०।।
</p>

<p>
यदि कर्मैव पुनर्जन्मकारणं 
तर्हि चरणशब्द-मुख्य-वाच्यस्य शीलस्य 
आनर्थक्यं प्रसज्येत इति चेत्। 
न प्रसज्येत, इष्टादिकर्मणः चरणापेक्षत्वात्। 
'आचारहीनं न पुनन्ति वेदाः' इति वसिष्ठस्मृतिः 
कर्मणः चरणापेक्षत्वं दर्शयति।।
</p>

<p class="sub_title">
 सुकृतदुष्कृते एवेति तु बादरिः 
।।११।।
</p>

<p>
सुकृतदुष्कृते एव, पापपुण्यकर्मणी 
एव, चरणशब्देन उक्ते इति बादरिराचार्याः 
मन्यन्ते।।
</p>

<p class="title">
 ३. अनिष्टादिकार्याधिकरणम्
</p>

<p>
 (सू. १२-२१)
</p>

<p class="sub_title">
 अनिष्टादिकारिणामपि 
च श्रुतम् ।।१२।।
</p>

<p>
अनिष्टादिकारिणाम् गतिः 
इदानीं विचिन्त्यते। पूर्वपक्षसूत्रमेतत्। 
इष्टादिकार्मिणामिव तेऽपि चन्द्रमसं 
प्राप्नुवन्ति, न तु सुखायन्ते। किं प्रमाणमस्मिन्? 
'ये वै के चास्माल्लोकात् प्रयन्ति 
चन्द्रमसमेव ते सर्वे गच्छन्ति' इति 
कौषीतकिश्रुतिः (१.२)। पुनर्जन्मनः 
पञ्चम्याहुतेः नियतत्वात्, तत्सङ्ख्यापूरणार्थं 
चन्द्रमण्डलगतिः अवश्या।।
</p>

<p class="sub_title">
 संयमने त्वनुभूयेतरेषामारोहावरोहौ 
तद्गतिदर्शनात् ।।१३।।
</p>

<p>
एतत्सिद्धान्तसूत्रम्। तुशब्देन पूर्वपक्षः 
अपनुत्तः। अनिष्टादिकारिणः 
चन्द्रमण्डलं नैव प्राप्नुवन्ति। प्रत्युत, 
संयमनाख्यां यमपुरीम् आरूह्य 
तत्र स्वदुष्कृतफलमनुभूय 
इमं लोकं पुनरवरोहन्ति। तथाभूतौ एतावारोहा- 
वरोहौ तेषां भवतः। श्रुतिश्च एषां गातिं 
दर्शयति 'न साम्परायः.... बालं....पुनः 
पुनर्वशमापद्यते मे', 'वैवस्वतं सङ्गमनं 
जनानाम्' (कठ.उ.२.६) इत्यादिना।।
</p>

<p class="sub_title">
 स्मरन्ति च ।।१४।।
</p>

<p>
अनिष्टादिकारिणां कपूयचरणानां 
यमपुर्यां यामियातनाः स्मर्यन्ते 
व्यासमन्वादि शिष्टैः।।
</p>

<p class="sub_title">
 अपि च सप्त ।।१५।।
</p>

<p>
 रौरव-महारौरव-वह्नि-वैतरणी-कुम्भी-तामिस्र-अन्धतामिस्राः 
सप्त नरकाः तेषां दुष्कृतफलोपभोगाय 
पौराणिकैः स्मृताः।।
</p>

<p class="sub_title">
 तत्रापि च तद्व्यापारादविरोधः 
।।१६।।
</p>

<p>
ननु चित्रगुप्तादयः एव रौरवादिनरकेषु 
अधिष्ठातारः। अतः पापकर्माणः 
यमायत्ताः यातनाः अनुभवन्तीति 
यदुक्तम् तद्विरूद्धम् इति। न विरूध्यते, 
तत्रापि तेषु लोकेष्वपि चित्रगुप्तादिद्वारेण 
तद्व्यापाराद् यमस्यैव व्यापारात् 
इति सूत्रभावः।।
</p>

<p class="sub_title">
 विद्याकर्मणोरिति तु प्रकृतत्वात् 
।।१७।।
</p>

<p>
पञ्चाग्निविद्याप्रकरणे 
पापकृतां चन्द्रमण्डलगमनं नोक्तम्; 
प्रत्युत असकृदावृत्तक्षुद्रजन्तुजन्म 
इति तृतीयं स्थानं नियतम्। तत्प्रकरणे 
'एतयोः' इति यदुक्तं तेन 'विद्याकर्मणोः' 
इति ग्रहीतव्यम्, प्रकरण- बलात्। 
पञ्चाग्निविद्यैव विद्याशब्दवाच्या। 
इष्टा-पूर्ति-दत्तानि कर्म- शब्दाभिधेयानि। 
एतयोः विद्याकर्मणोश्च प्रकरणत्वं 
'तद्य इत्थं विदुः... इष्टापूर्ते दत्तम्' इत्यादि 
शब्दबलेन (छां.उ.५.१०.१-३) प्रतिपत्तव्यम्।।
</p>

<p class="sub_title">
 न तृतीये तथोपलब्धेः ।।१८।।
</p>

<p>
आहुतीनां पञ्चसङ्ख्या न नियता। कुतः? 
तृतीये स्थाने तस्याः व्यभिचारदर्शनात्। 
पञ्चम्यामाहुतौ भवत् जन्म मनुष्याणामेव 
विद्यते न कीटपतङ्गादीनाम्। 
अपि च पञ्चम्यामाहुतौ अपां पुरूषवचस्तेन 
अपञ्चम्यामाहुतौ पुरूषवचस्त्वं 
न प्रतिषिध्यते। येषाम् आरोहावरोहौ 
तेषामेव आहुतिसङ्ख्या नियतिः नेतरेषाम्।।
</p>

<p class="sub_title">
 स्मर्यतेऽपि च लोके ।।१९।।
</p>

<p>
लोकः इतिहासादिः। तत्र द्रोणधृष्टद्युम्नयोः 
सीताद्रौपद्योश्च अयो- निजत्वं 
स्मृतम्। तस्मान्मनुष्यजन्मविषयेऽपि 
नाहुतिसङ्ख्यानियमः।।
</p>

<p class="sub_title">
 दर्शनाच्च ।।२०।।
</p>

<p>
जरायुज-अण्डज-स्वेदजोद्भिज्जानि इति 
चतुर्विधभूतग्रामाणि। तेषु स्वेदजोद्भिज्ये 
विना मैथुनं कर्म उत्पद्येते। लोके तथा 
दर्शनात्। तस्मात् आहुतिसङ्ख्यायां नियमो 
नास्ति।।
</p>

<p class="sub_title">
 तृतीयशब्दावरोधः संशोकजस्य 
।।२१।।
</p>

<p>
छन्दोगैः स्वेदजमृते त्रिविधः भूतग्रामः 
आम्नायते। कथं चतुर्विधत्वं अभ्युपगतम्? 
संशोकजस्य स्वेदजस्य तृतीयेन 
उद्भिज्जशब्देन एव गृहीतत्वात् अदोषः। अवरोधः 
उपसङ्ग्रहः स्वीकारः इत्यर्थः। अन्यत् 
वृक्षादि भूमिं उद्भिद्य जायते, अन्यत् यूकादि 
अपः उद्भिद्य जायते इति उद्भेदसाम्येन 
एवम् अवगन्तव्यम्।।
</p>

<p class="title">
 ४. साभाव्याधिकरणम्
</p>

<p>
 (सू. २२)
</p>

<p class="sub_title">
 साभाव्यापत्तिरूपपत्तेः 
।।२२।।
</p>

<p>
चन्द्रमण्डलादवरोहन्तः आकाशादिस्वभावमेव 
प्रतिपद्यन्ते उत वा केवलं साम्यम् इति 
संशय्यते। तत्तत्स्वरूपमेव प्रतिपद्यन्ते 
इति पूर्वपक्षः तथैव श्रुतत्वात्। साभाव्यं 
साम्यम् एव आप्नुवन्तीति सिद्धान्तः, अन्यस्य 
अन्यस्वरूपापत्तेः असम्भवात्। 
अपि च आकाशाद्येकस्वरूपापत्तेरनन्तरं 
वाय्वादीतरस्वरूपापत्तिर्न शक्या। 
तस्मात् गौणार्थमाश्रित्य साभाव्या- 
पत्तिरेव अभ्युपगन्तव्या न स्वरूपापत्तिः।।
</p>

<p class="title">
 ५. नातिचिराधिकरणम्
</p>

<p>
 (सू. २३)
</p>

<p class="sub_title">
 नातिचिरेण विशेषात् ।।२३।।
</p>

<p>
इष्टादिकारी चन्द्रमण्डलाद् अवरोहन् 
आकाशादिसाम्यमापन्नः जीवः 
व्रीह्यादिभावापत्तेः प्राक् 
नातिचिरेण कालेन अवरोहति। आकाशादिभावे 
नातिचिरं कालमवतिष्ठते। व्रीह्यादेः 
बहिर्गन्तुम् अतिचिरकालत्वस्य 
उक्तत्वात् ततः प्राक् नातिचिरकालः 
प्रदार्शितो भवति।।
</p>

<p class="title">
 ६. अन्याधिष्ठिताधिकरणम्
</p>

<p>
 (सू. २४-२७)
</p>

<p class="sub_title">
 अन्याधिष्ठितेषु पूर्ववदभिलापात् 
।।२४।।
</p>

<p>
'त इह व्रीहियवा ओषधिवनस्पतयस्तिलमाषा 
इति जायन्ते' (छां.उ. ५.१०.६) इत्यत्र अनुशयिनां 
व्रीह्यादिरूपजन्म मुख्यवृत्त्या 
उक्तम् आहोस्वित् तैः सह संश्लेषमात्रम् 
इति संशयः। जनेः मुख्यार्थ एव ग्रहीतव्यः 
इति। व्रीह्यादिस्थावरस्य उपभोगस्थानत्वमपि 
उक्तम् श्रुतिस्मृत्योः। उपपद्यते 
च इष्टादिकारिणां व्रीह्यादिस्थावरजन्म 
इष्टि- सम्बद्धपशुहिंसाकृतेः 
इति पूर्वपक्षः। सिद्धान्तस्तु इह संश्लेषमात्रमुक्त- 
मिति। अन्याधिष्ठितेषु कर्मवशाद् 
व्रीह्यादिजन्म आपन्नैः जीवैः स्वकर्मफलोपभोगाय 
अधिष्ठितेषु व्रीह्यादिषु इष्टादिकारिणः 
अनुशयिनः संश्लेषमात्रमुपगच्छन्ति 
न तत्रत्यसुखदुःखाद्यनुभवमाप्नुवन्ति। 
कस्मात्? पूर्ववत् अभिलापात्। यथा पूर्वं 
आकाशवाय्वादिना संश्लेषमात्रं प्राप्नुवन्ति 
इति उक्तं तथेहापि मन्तव्यं विना कर्मव्यापारम् 
एतस्य व्रीह्यादिजन्मनः अभिलापात्।।
</p>

<p class="sub_title"> 
 अशुद्धमिति चेन्न शब्दात् ।।२५।।
</p>

<p>
इष्टादिकर्मणः पशुहिंसायुक्तत्वात् 
व्रीह्यादिस्थावरजन्म उपपद्यते 
तत्कारिणामिति यदाक्षिप्तं तत्परिह्रियते 
अनेन सूत्रेण।
</p>

<p>
पशुहिंसादियुक्तमपि न अशुद्धं 
वैदिकं कर्म, शब्देनैव श्रुत्या एव तदवगमात्। 
अतीन्द्रिययोः धर्माधर्मयोः 
प्रमाणं श्रुतिरेव, न स्वकपोल- कल्पना। 
श्रुतिरपि वक्ति अग्नीषोमीयं पशुमालभेतेति।।
</p>

<p class="sub_title">
 रेतः सिग्योगोऽथ ।।२६।।
</p>

<p>
इतश्च व्रीह्यादिजन्मोक्त्या 
तत्संश्लेषणमेव अभिप्रेतं यतः 
तदनन्तरं भुक्तस्य व्रीह्यादेः रेतःसिग्योगः 
उक्तः। यथेह भुक्तान्ने पुरूषे रेतस्सेचन- 
सामर्थ्यस्य बहुकालानन्तरं विद्यमानत्वात् 
तत्पुरूषसंश्लेषणमेव परामृष्टं 
न रेतस्सिग्भवनं तथा व्रीह्यादिजन्म-आम्नानेऽपि 
तत्तत्-संयोग एवोक्तः न तत्तच्छारीरभावः।।
</p>

<p class="sub_title">
 योनेः शरीरम् ।।२७।।
</p>

<p>
योनौ रेतसि निषिक्ते सति अनुशयिनामनुशयफलोपभोगाय 
शरीरमुत्पद्यते इति श्रुतिः वक्ति 
'तद्य इह रमणीयचरणाः....ब्राह्मणयोनिं 
वा...' (छां. उ. ५.१०.७) इत्यादिना। तस्माद् अवगम्यते 
तत्प्राक् शरीरोत्पत्तिर्नेति। अतः 
केवलसंश्लेषः एव ''जायते'' इति उत्तरश्रुत्या 
उच्यते।।
</p>

</div>
</body>
</html>
