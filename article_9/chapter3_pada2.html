<!DOCTYPE html>
<html>

<head>
	<meta charset="UTF-8"/>
	<title>दिव्यत्रायपादार्पितपुष्पमञ्जरी</title>
	<link href="../style/reset.css" rel="stylesheet"/>
	<link href="../style/style.css" rel="stylesheet"/>
</head>


<body>

<div id="page">

<div class="article_title">
 द्वितीयः पादः
</div>

<p class="title">
 १. सन्ध्याधिकरणम्
</p>

<p>
 (सू. १-६)
</p>

<p class="sub_title">
 सन्ध्ये सृष्टिराह हि ।।१।।
</p>

<p>
अतीते पादे जीवस्य संसारगतिप्रभेदः 
विवृतः। एतस्मिन् पादे तस्य एव अवस्थाभेदः 
प्रपञ्च्यते। 
</p>

<p>
स्वप्ने भवा सृष्टिः तथ्यरूपा उत वा मिथ्यारूपा 
इति विचार्यते।
</p>

<p>
एतत् पूर्वपक्षसूत्रम्। सन्ध्ये स्थाने स्वप्ने 
इति यावत्। इहलोकपरलोकयोः 
मध्ये जाग्रत्सुषुप्तयोर्मध्ये वा 
स्थितत्वात् स्वप्नः सन्ध्यमित्युक्तः। 
स्वप्ने रथरथयोगादिरूपा या सृष्टिर्भवति 
सा तथ्यरूपा एव, न मिथ्या। हि यस्मात् श्रुतिरेव 
आह 'अथ रथान् रथयोगान् पथः सृजते' (बृ. 
उ. ४.३.१०) इति।।
</p>

<p class="sub_title">
 निर्मातारं चैके पुत्रादयश्च 
।।२।।
</p>

<p>
प्रकृतपूर्वपक्षः इदानीं उपसंह्रियते। 
एके शाखिनः प्राज्ञः एव स्वप्नसृष्टेः 
निर्माता इति अधीयते। 'य एष सुप्तेषु जागार्ति 
कामं कामं निर्मिमाणः' (क.उ.५.८) 
इति सा श्रुतिः। इह पुत्रादयः एव काम- 
शब्दाभिधेयाः। यथा इयं जाग्रत्-सृष्टिः 
प्राज्ञकर्तृका तथ्यरूपा, तथा तत्प्राज्ञकर्तृका 
एव स्वप्नसृष्टिः अपि तथ्यरूपा मन्तव्या 
इति।।
</p>

<p class="sub_title">
 मायामात्रं तु कात्स्र्न्येनानभिव्यक्तस्वरूपत्वात् 
।।३।।
</p>

<p>
स्वप्नसृष्टिः न तथ्यरूपा, अपि तु 
मायामात्रमेव, मिथ्यारूपा एव इति सिद्धान्तयति। 
कुतः एवम्? कात्स्र्न्येन अनभिव्यक्तस्वरूपत्वात्। 
परमार्थवस्तुनः ये ये धर्माः स्युः 
ते सर्वे स्वप्नसृष्टौ अपि दृश्येरन् यदि 
सा तथ्यरूपा। न तु तथा दृष्टाः। सत्यरूपा 
जाग्रत् सृष्टिः देश-काल- निमित्त-विशिष्टा 
अबाध्यरूपा च; किन्तु स्वप्नसृष्टिः 
विना देशादिकं भवति इत्यतः मिथ्या 
एव सा इति अभ्युपगन्तव्यम्।।
</p>

<p class="sub_title">
 सूचकश्च हि श्रुतेराचक्षते 
च तद्विदः ।।४।।
</p>

<p>
स्वप्नः मायामात्रोऽपि भविष्यमाणस्य 
साध्वसाधुरूपस्य सत्यस्य सूचकः 
भवेत्, तथा श्रुतेः अवगम्यमानत्वात्। 
'यदा कर्मसु काम्येषु स्त्रियं स्वप्नेषु 
पश्यति, समृद्धिं तत्र जानीयात् तस्मिन् स्वप्ननिदर्शने' 
इति छान्धोग्यश्रुतिः (५.२.८)। स्वप्ने कृष्णदन्तयुक्त-कृष्णवर्ण-पुरूषेण 
हननं आगच्छतः मरणस्य सूचकमिति 
श्रुत्यन्तरे उक्तम्। एवमेव स्वप्नशास्त्रविदोऽपि 
वदन्ति। तत्रापि सूचितवस्तुनः सत्यत्वेऽपि 
स्वप्नः स्वयं मायामात्रः इति न विस्मर्येत।।
</p>

<p class="sub_title">
 पराभिध्यानात्तु तिरोहितं ततो 
ह्यस्य बन्धविपर्ययौ।।५।।
</p>

<p>
अग्निविस्फुलिंगौ यथा समानशक्तिकौ 
तथा जीवपरमेश्वरौ अपि। किन्तु अविद्यावशात् 
जीवगतशक्तिः तिरोहिता। तच्छक्तिः 
पराभिध्या- नात् परमेश्वरध्यानात् 
आविर्भवति। ततः परमेश्वरसकाशादेव 
अस्य जीवस्य बन्धविपर्ययौ बन्धमोक्षौ। 
परमेश्वरस्वरूप-अपरिज्ञानात् बन्धः, 
परिज्ञानान्मोक्षः।।
</p>

<p class="sub_title">
 देहयोगाद्वा सोऽपि ।।६।।
</p>

<p>
ननु विस्फुलिङ्गस्य दहनप्रकाशशक्ती 
अतिरोहिते। कथं जीवस्य ऐश्वर्यज्ञानादिशक्तयः 
तिरोहिताः भवेयुः? बाढम्; 
अपि तु देहेन्द्रियमनोबुद्ध्यादियोगात् 
ज्ञानैश्वर्यादिशक्तेः तिरोभावः 
भवति एव। यथा सन्नप्यग्निः अरणौ भस्मच्छन्नकाष्ठे 
वा तिरोहितः तथा इहाऽपि स्यात्। अविद्याप्रत्युपस्थापित-नामरूपकृत-देहादि-उपाधिवशात् 
तद- विवेकभ्रमकृतः जीवस्य 
ज्ञानैश्वर्यादि तिरोभावः।।
</p>

<p class="title">
 २. तदभावाधिकरणम्
</p>

<p>
 (सू. ७-८)
</p>

<p class="sub_title">
 तदभावो नाडीषु तच्छ्रुतेरात्मनि 
च ।।७।।
</p>

<p>
एतदधिकरणे ब्रह्म एव जीवस्य 
सुषुप्तिस्थानमिति अवध्रियते। 
श्रुतौ जीवात्मनः सुषुप्तिः क्वचित् 
नाडीषु क्वचित् पुरीतति अन्यत्र च 
आत्मनि उक्ता। एतानि भिन्नभिन्नस्थानानि 
अन्यनिरपेक्षाणि आहोस्वित् एकमेव 
स्थानं समुच्चयेन वक्ति श्रुतिः 
इति विशयः। अन्यनिरपेक्षाणि भिन्नभिन्नस्थानानि 
इति पूर्वपक्षः, सकलानां एकार्थत्वात्। 
एकार्थत्वं च तत्र तत्र सप्तमीनिर्देशेन 
अवगम्यते।
</p>

<p>
एवं प्राप्ते आह भगवान्सूत्रकारः 
तदभाव इति। तस्य स्वप्नस्य अभावः तदभावः 
सुषुप्तिः इति यावत्। तत्सुषुप्तिः नाडीषु 
आत्मनि च समुच्चयेन भवति इति श्रुतेरेव 
अवगम्यते। चशब्देन पुरीतत्यपि 
वेदितव्यम्। ब्रह्मैव जीवात्मनः सुषुप्तिस्थानम्, 
नाड्यादीनि तु तद्द्वार- भूतानि एव इति 
वेदान्तेषु प्रसिद्धम्।
</p>

<p>
अपि च एकविभक्तिनिर्देशेन 
एकार्थत्वं वा विकल्पो वा नैकान्तेन 
अवधार्यते, 'प्रासादे पर्यङ्के तल्पे शेते' 
इति प्रयोगस्य दर्शनात्।।
</p>

<p class="sub_title">
 अतः प्रबोधोऽस्मात् ।।८।।
</p>

<p>
यस्मात् हेतोः जीवः सुषुप्तिकाले 
आत्मनि लीनो भवति अतः अस्माद्धेतोरेव 
अस्य प्रबोधः अपि अस्मादात्मनः एव भवति 
न नाड्यादिभ्यः। तस्मादात्मा एव ब्रह्मैव 
सुषुप्तिस्थानमिति स्थितम्।।
</p>

<p class="title">
 ३. कर्मानुस्मृतिशब्दविध्यधिकरणम्
</p>

<p>
 (सू. ९)
</p>

<p class="sub_title">
 स एव तु कर्मानुस्मृतिशब्दविधिभ्यः 
।।९।।
</p>

<p>
सुषुप्तिकाले जीवस्य ब्रह्मणि 
लीयमानत्वात् प्रबोधकाले स एव 
जीवः प्रतिबुध्यते अथ वा अन्यः 
कश्चन इति सन्देहः। तत्र तावत् जलराशौ प्रक्षिप्ते 
जलबिन्दौ तेन सह एकीभूते सति तमेव उद्धर्तुं 
यथा न शक्यते तथा सुषुप्तौ जीवे ब्रह्मणि 
लीने सति स एव प्रतिबुध्यते इति संपादयितुं 
न शक्यते।
</p>

<p>
एवं प्राप्ते इदमभिधीयते सूत्रकारैः 
स एवेति। प्राक् सुषुप्तेः भवन् यः जीवः 
सुषुप्ते ब्रह्म अप्येति स एव स्वापान्ते उत्तिष्ठति 
नान्यः। एतत् कर्म-अनुस्मृति-शब्द-विधिभ्यः 
निश्चीयते। पूर्वेद्युः सामिकृतस्य 
कर्मणः परेद्युः पूर्णाक्रियमाणत्वात्, 
पूर्वानुभूतस्य पश्चात् अनुस्मरणात्, 
'त इह व्याघ्रो वा....यद्यद्भवन्ति तदा 
भवन्ति' इति श्रुतेः (छां. उ. ६.९.३), कर्मविद्याविधीनां 
वैयर्थ्य-अनुपपत्तेश्च सुप्तजीवः 
एव उत्तिष्ठति नान्यः इति मन्तव्यम्।
</p>

<p>
जीवस्य ब्रह्मणि लये वैशेष्यात् 
जलबिन्दु-दृष्टान्तोऽनुपपन्नः। प्राक्तनकर्म-अविद्ये 
हि जीवं ब्रह्मणः विविच्य पुनः संसारं 
नयतः।।
</p>

<p class="title">
 ४. मुग्धेऽर्धसम्पत्त्यधिकरणम्
</p>

<p>
 (सू. १०)
</p>

<p class="sub_title">
 मुग्धेऽर्धसम्पत्तिः परिशेषात् 
।।१०।।
</p>

<p>
इदानीं मूर्छाख्यं अवस्थान्तरं दर्शयति।
</p>

<p>
मूर्छावस्था अवस्थात्रयान्तर्गता 
उत न इति सन्दिह्यते। मरणसहित- अवस्थाचतुष्टय-अन्तर्गता 
एव मूर्छावस्था न तस्मादन्या इति पूर्वपक्षः। 
सिद्धान्तस्तु अन्या इति। मुग्धे मूर्छिते जीवे 
अर्धसम्पत्तिः भवति ज्ञानरहितत्वात् 
तदा। एतत् परिशेषन्यायेन सिध्यति।
</p>

<p>
मूर्छा तावत् न जागरणम्, इन्द्रिय-व्यापार-राहित्यात्। 
नापि स्वप्नः ज्ञानहीनत्वात्तदा। न च 
सुषुप्तिः वेपथुयुक्तत्वाच्छरीरस्य, 
विस्फारितनेत्र- युक्तस्य 
वदनस्य भयानकत्वात्। न तु मरणं, 
पुनरूत्थानदर्शनात्। तस्मात् परिशेषात् 
अन्यावस्था एव सा इति निश्चीयते।
</p>

<p>
अथापि सुषुप्तिवत् ज्ञानरहितत्वात् 
अपि तु उक्त-वैलक्षण्यात् अर्धसम्पत्तिरेव 
एषाऽवस्था।।
</p>

<p class="title">
 ५. उभयलिङ्गाधिकरणम्
</p>

<p>
 (सू. ११-२१)
</p>

<p class="sub_title">
 न स्थानतोऽपि परस्योभयलिङ्गं, 
सर्वत्र हि ।।११।।
</p>

<p>
सुषुप्तौ जीवात्मा यस्मिन्ब्रह्मणि 
सम्पन्नः तस्य ब्रह्मणः स्वरूपं इदानीं निर्धार्यते। 
'सर्वकर्मा सर्वकामः....' (छां. उ. ३.१४.२) 
इत्यादि- श्रुतिभ्यः ब्रह्मणः सविशेषत्वं, 
'अस्थूलमनणु....' (बृ. उ. ३.८.८) इत्यादि-श्रुतिभ्यः 
तस्य निर्विशेषत्वं च अवगम्येते। 
तत्र संशय्यते किं ब्रह्म उभयलिङ्गं 
उभयस्वरूपं, उत अन्यतरलिङ्गम् 
इति। यदि अन्यतर- लिङ्गं, सविशेषं 
वा निर्विशेषं वा। तत्र तावत् प्राप्तम् अस्तु उभयलिङ्गमेव 
तथा श्रूयमाणत्वादिति।
</p>

<p>
राद्धान्तस्तु-न ब्रह्मोभयलिङ्गम्, 
तमःप्रकाशयोरिव परस्परविरूद्ध- 
धर्माणां एकस्मिन् वस्तुनि एककाले 
असम्भवात्। स्थानतः अपि उपाधेरपि उभयलिङ्गत्वं 
न सिध्यति। कुतः? भ्रममूलत्वात् 
उपाधिधर्मा- ध्यासस्य, वस्तुस्वरूपस्य 
तु सदैकरूपत्वात्। अपि च सर्वेषु 
वेदान्तेषु निर्विशेषब्रह्मैव प्रतिपादितं 
'अशब्दमस्पर्शम्' (कठ.उ.३.१५) इत्यादिना।।
</p>

<p class="sub_title">
 न भेदादिति चेन्न प्रत्येकमतद्वचनात् 
।।१२।।
</p>

<p>
ननु 'चतुष्पाद्ब्रह्म' 'षोडशकलं 
ब्रह्म' इत्यादिवचनेभ्यः ब्रह्मणः 
भिन्न-भिन्न-आकाराः उपदिश्यन्ते। अतः 
न ब्रह्म निर्विशेषमिति चेत्। असदेतत्; 
कस्मात्? प्रत्येकमतद्वचनात्। 
प्रत्युपाधिभेदं तत्तदुपाधिनः 
ब्रह्मणः विविच्य एकरूपत्वेन 
एव श्रुतौ उपदिष्टत्वात्। श्रुतिस्तु (बृ. 
उ. २.५.१) 'यश्चायमस्यां पृथिव्यां तेजोमयोऽमृतमयः 
पुरूषः...' इति।।
</p>

<p class="sub_title">
 अपि चैवमेके ।।१३।।
</p>

<p>
एके शाखिनः काठकाः (क. उ. 
४.११) भेददर्शननिन्दापूर्वकम् अभेददर्शनमेव 
अधीयते 'मनसैवेदमाप्तव्यं नेह 
नानास्ति किञ्चन। मृत्योः स मृत्युमाप्नोति 
य इह नानेव पश्यति' इति।।
</p>

<p class="sub_title">
 अरूपवदेव तत्प्रधानात् ।।१४।।
</p>

<p>
ब्रह्मणः सरूपत्वं अरूपत्वं च 
वदतोः शास्त्रवाक्ययोः सतोः 
कथं ब्रह्म अरूपमेवेति अवध्रियते? 
यस्माच्छास्त्रं तत्प्रधानं अरूपब्रह्मप्रधानं 
तस्मात्। अरूपं ब्रह्मैव वक्ति शास्त्रं प्राधान्येन 
'अस्थूलमनणु....' (बृ.उ.३.८.८) 'अशब्दमस्पर्शम्...' 
(कठ. उ. ३.१५)। 'दिव्यो ह्यमूर्तः...' (मुं. उ. 
२.१.२) इत्यादिना। साकारत्वं वदन्त्यः श्रुतयस्तु 
उपासनाविधिप्रधानाः; तस्मात्ताः अतत्प्रधानाः 
न अरूपब्रह्मपराः इति निर्णेतव्यम्।।
</p>

<p class="sub_title">
 प्रकाशवच्चावैयर्थ्यात् 
।।१५।।
</p>

<p>
यदि अरूपवद्ब्रह्मणि एव शास्त्रस्य 
तात्पर्यं का तर्हि साकार- वाक्यानां 
गतिः? उच्यते। यथा सूर्यस्य चन्द्रमसः 
वा प्रकाशस्य स्वेन रूपेण ऋजुत्वे सत्यपि 
वक्र-अङ्गुल्यादि-योगेन वक्रता 
आपद्यते तथा निराकारब्रह्मणः 
अपि पृथिव्यादि-उपाधियोगेन साकारत्वं 
इव आपतेत्। साकारत्व-आभासमाश्रित्य 
उपासनानामुपदेशात् एषां वाक्यानामपि 
अवैयर्थ्यम्। किन्तु ब्रह्म सदा एकलिङ्गं 
निर्विशेषम्, उपाधिकृत-धर्माणाम् मिथ्यात्वात्, 
इति अविरोधः।।
</p>

<p class="sub_title">
 आह च तन्मात्रम् ।।१६।।
</p>

<p>
'अयमात्माऽनन्तरोऽबाह्यः कृत्स्नः 
प्रज्ञानघन एव' (बृ. उ. ४.५.१३) इति श्रुतेः निर्विशेषब्रह्मणः 
चिन्मात्रस्वरूपत्वम् अवगम्यते।।
</p>

<p class="sub_title">
 दर्शयति चाथो अपि स्मर्यते ।।१७।।
</p>

<p>
श्रुतिस्मृत्योरपि कृत्स्नपररूपप्रतिषेधेन 
ब्रह्मणः निर्विशेषत्वम् उपदिश्यते। 
'अथात आदेशो नेति नेति' इति श्रुतिः (बृ. उ. 
२.३.६)। 'अनादिमत्परं ब्रह्म न सत्तन्नासदुच्यते' 
इति स्मृतिः (गीता १३.१२)।।
</p>

<p class="sub_title">
 अत एव चोपमा सूर्यकादिवत् 
।।१८।।
</p>

<p>
यतः एव इदं परं ब्रह्म निर्विशेषचिन्मात्रस्वरूपं 
परप्रतिषेधोपदेश्यम् अत एव अस्य 
विविधरूपाणि अपारमार्थिकानि 
उपाधिकृतानि इति उपदेष्टुकामा 
श्रुतिः जलसूर्यकादिदृष्टान्तं 
उपादत्ते। यथा एकः सूर्यः एव सत्यं 
जलप्रतिबिम्बितानि सूर्यकाणि 
मिथ्या तथा एकं निर्विशेषं ब्रह्मैव सत्यम् 
उपाधिकृतानि इतररूपाणि मिथ्या 
इति भावः।।
</p>

<p class="sub_title">
 अम्बुवदग्रहणात्तु न तथात्वम् 
।।१९।।
</p>

<p>
अत्र प्रतिपक्षी प्रत्यवतिष्ठते। 
जलसूर्यकादिदृष्टान्तः अनुपपन्नः। 
कुतः? अम्बुवदग्रहणात्। मूर्तात् 
सूर्यात् मूर्तं अम्बु अन्यत् व्यवहितं च 
गृह्यते। तस्माद्युक्तस्तत्र प्रतिबिम्बोदयः। 
अत्र तु आत्मा अमूर्तः उपाधयश्च न व्यवहिताः, 
आत्मनः सर्वगतत्वात्। अतः अयुक्त 
एव अयं दृष्टान्तः।।
</p>

<p class="sub_title">
 वृद्धिह्रासभाक्त्वमन्तर्भावादुभयसामञ्जास्यादेवम् 
।।२०।।
</p>

<p>
आक्षेपः इदानीं परिह्रियते। दृष्टान्तदार्ष्टान्तिकयोः 
तावत् न परमसारूप्यम् इष्यते कैश्चित् 
अपि। सति परमसारूप्ये दृष्टान्तदार्ष्टान्तिक- 
भाव एव तयो नश्येत्। यथा जलान्तर्गतसूर्यप्रतिबिम्बं 
वृद्धिह्रासचलनादि- जलधर्मभाक् 
इव भवति तथा देहाद्युपाध्यन्तर्गतब्रह्मापि 
उपचयापचयादि- देहधर्मभाक् 
इव दृश्यते। एतेन साम्येन उपपन्नः एवायं 
दृष्टान्तः।।
</p>

<p class="sub_title">
 दर्शनाच्च ।।२१।।
</p>

<p>
दर्शयति च श्रुतिरेव परात्मनः 
देहाद्युपाधिषु अन्तरनुप्रवेशं 
'पुरः स पक्षी भूत्वा' (बृ. उ. २.५.१८), 'अनेन जीवेनात्मनाऽनुप्रविश्य' 
(छां. उ. ६.३.२) इत्यादिना। तस्मादपि उपपन्नः 
एवायं जलसूर्यकादि- दृष्टान्तः।
</p>

<p>
अत्र केचिद् द्वे अधिकरणे कल्पयन्ति। 
एतत् सर्वथा नोपपद्यते इति भाष्यकृद्भिः 
विस्तरेण दार्शितम्।।
</p>

<p class="title">
 ६. प्रकृतैतावत्त्वाधिकरणम्
</p>

<p>
 (सू. २२-३०)
</p>

<p class="sub_title">
 प्रकृतैतावत्त्वं हि प्रतिषेधति 
ततो ब्रवीति च भूयः ।।२२।।
</p>

<p>
बृहदारण्यके 'द्वे वाव ब्रह्मणो 
रूपे मूर्तं चैवामूर्तं च' (२.३.१) इति 
उपक्रम्य 'अथात आदेशो नेति नेति न ह्येतस्मादिति 
नेत्यन्यत् परमस्ति' (२.३.६) इति श्रूयते। 
तत्र नेतिनेतिशब्देन केवलं ब्रह्मणः द्वे 
रूपे प्रतिषिध्येते आहोस्वित् ब्रह्मसहितं 
सकलं प्रतिषिध्यते इति संशयः। 
प्रकृतत्व-अविशेषात् ब्रह्मणो द्वे 
रूपे, रूपि ब्रह्म च प्रतिषेधति 
इति, अथवा ब्रह्मैव प्रतिषेधति तस्य 
वाङ्मनसागोचरत्वात्, रूपस्य प्रत्यक्षादि- 
गोचरस्य अप्रतिषेध्यत्वात् 
च इति पूर्वपक्षः। राद्धान्तस्तु-रूप-रूपि- 
उभय-प्रतिषेधः नोपपद्यते शून्यवादप्रसक्तेः; 
तस्मात् रूपे प्रतिषिद्ध्य रूपि ब्रह्म 
परिशिनष्टि इति। प्रकृते एतावती इयत्तापरिच्छिन्ने 
ब्रह्मणो द्वे रूपे मूर्तामूर्ते एव अत्र प्रतिषिद्धे। 
प्रतिषेधानन्तरं श्रुतिरेव भूयः 
पुनः रूपिणः ब्रह्मणः सत्तां ब्रवीति 
'न ह्येतस्मादिति नेत्यन्यत् परमस्ति' 
इति। यदि नेति नेतीति वीप्सा इति मन्यते तर्हि 
प्रतिषेधानन्तरं भूयः ब्रह्मणो 
नामधेयं ब्रवीति श्रुतिः 'सत्यस्य 
सत्यम्' इति, इति सूत्रयोजना।।
</p>

<p class="sub_title">
 तदव्यक्तमाह हि ।।२३।।
</p>

<p>
अस्ति चेद् ब्रह्म किं न गृह्यते अस्माभिः? 
अव्यक्तत्वात्। तद्ब्रह्म-यत् प्रतिषिद्ध-प्रपञ्च-जातात् 
अन्यत्-अव्यक्तं इन्द्रियैः अग्राह्यम् 
इति अनेकाः श्रुतयः वदन्ति:- 'न 
चक्षुषा गृह्यते....' (मुं.उ.३.१.८), 
'अगृह्यो न हि गृह्यते' (बृ. उ. ३.९.२६), 'यत्तदद्रेश्य- 
मग्राह्यम्' (मुं. उ. १.१.३)। स्मृतिरपि भवति 
'अव्यक्तोऽय- मचिन्त्योऽयम्' 
(गीता २.२५) इति।।
</p>

<p class="sub_title">
 अपि च संराधने प्रत्यक्षानुमानाभ्याम् 
।।२४।।
</p>

<p>
ब्रह्म अव्यक्तं चेत् अनुपलब्धमेव 
भवेत्। न, संराधने दृष्टत्वात्। संराधनं च 
भक्तिध्यानप्रणिधानाद्यनुष्ठानम्। 
संराधनकाले ब्रह्म दृष्टमिति 
श्रुतिस्मृतिभ्याम् अवगम्यते। 'कश्चिद्धीरः 
प्रत्यगात्मानमैक्षदावृत्तचक्षुर- 
मृतत्वमिच्छन्' (कठ. उ. ४.१), 'तं 
पश्यते निष्कलं ध्यायमानः' (मुं.उ. 
३.१.८) इत्यादयः श्रुतयः। 'यं ....संयतेन्द्रियाः 
....ज्योतिः पश्यन्ति युंजानः' (म. भा. 
शांति २८४-६९), 'योगिनस्तं प्रपश्यन्ति' 
(म. भा. उद्योग ४६.१) इत्यादयः स्मृतयः।।
</p>

<p class="sub_title">
 प्रकाशादिवच्चावैशेष्यं 
प्रकाशश्च कर्मण्यभ्यासात् 
।।२५।।
</p>

<p>
यथा प्रकाश-आकाश-सूर्य-प्रभृतयः 
अङ्गुलि-घट-उदकादिषु उपाधिषु भिन्नाः 
इव लक्ष्यन्ते, किन्तु स्वरूपेण अभिन्ना एव, तथा 
एक एव परात्मा देहाद्युपाधिषु अनेक 
इव लक्ष्यते। जीवपरयोरभेदस्तु वेदान्तेषु 
असकृदुपदिष्टः।।
</p>

<p class="sub_title">
 अतोऽनन्तेन तथाहि लिङ्गम् ।।२६।।
</p>

<p>
अतः-यतः अभेदः स्वाभाविकः 
अतः-अनन्तेन प्राज्ञेन सह जीवः अविद्याप्रहाणद्वारा 
एकीभवति। तथाहि लिङ्गम् ऐकात्म्यभावापत्तेः 
'ब्रह्म वेद ब्रह्मैव भवति' (मुं. उ. ३.२.९) इति।।
</p>

<p class="sub_title">
 उभयव्यपदेशात्त्वहिकुण्डलवत् 
।।२७।।
</p>

<p>
स्वमतपरिशोधनाय भेदाभेदवादिनां 
मतम् अनुवदति। जीवपरयोः भेदाभेदौ 
श्रुत्याम् उक्तौ। 'ततस्तु तं पश्यते निष्कलं 
ध्यायमानः' (मुं.उ. ३.१.८) इति भेदश्रुतिः। 
'तत्त्वमसि' (छां. उ. ६.८.७) इति अभेदश्रुतिः। 
तत्र एवं भेदाभेदरूप-उभय-व्यपदेशे सति 
अभेदस्य एव एकान्तेन ग्रहणं न न्याय्यम्। 
तस्मात् अहिकुण्डलवत् भेदाभेदौ ग्रहीतव्यौ।।
</p>

<p class="sub_title">
 प्रकाशाश्रयवद्वा तेजस्त्वात् 
।।२८।।
</p>

<p>
एतदपि पूर्वपक्षसूत्रमेव। यथा प्रकाशस्य 
सावित्रस्य तदाश्रयस्य च सवितुः 
सम्बन्धः भेदाभेदरूपः तथा इहापि स्यात् 
इति भावः। सवितुः प्रकाशस्य च 
तेजोरूपेण अभेदः, आश्रयत्व-आश्रितत्व-रूपेण 
भेदः इति प्रसिद्धमेव।।
</p>

<p class="sub_title">
 पूर्ववद्वा ।।२९।।
</p>

<p>
सिद्धान्तयति पूर्ववदिति। यथा 
पूर्वं प्रकाशादिदृष्टान्तसूत्रे 
उपन्यस्तं तथैव एष सम्बन्धः भवितुमर्हति, 
बन्धस्य अविद्याकृतत्वात्, अत एव 
अनृतत्वात्। यदि अभेदवत् भेदोऽपि 
परमार्थतः अभ्युपगम्यते तर्हि यः 
परमार्थः सः अविनाशी इति न्यायेन 
बन्धोऽपि नित्यसत्यं भवेत् मोक्षशास्त्रस्य 
च वैयर्थ्यं आपदेत। न च श्रुतिः 
भेदाभेदौ तुल्यं व्यपदिशति। किन्तु 
लोकप्रसिद्धभेदम् अनुवदति 
श्रुतिः तन्निराकरण- पूर्वकम् 
अभेदरूपोपदेशाय।।
</p>

<p class="sub_title">
 प्रतिषेधाच्च ।।३०।।
</p>

<p>
यस्मात् श्रुतिः परस्मादात्मनः 
अन्यं चेतनं प्रतिषेधति 'नान्योऽतोऽस्ति 
द्रष्टा' (बृ. उ. ३.८.२३), 'नेति नेति' (बृ. उ. २.३.६) इत्यादिना 
तस्मात् जीवपरयोः अभेदं वदन् एषः एव 
सिद्धान्तः इति अवगम्यते।।
</p>

<p class="title">
 ७. पराधिकरणम्
</p>

<p>
 (सू. ३१-३७)
</p>

<p class="sub_title">
 परमतः सेतून्मानसम्बन्धभेदव्यपदेशेभ्यः 
।।३१।।
</p>

<p>
ब्रह्मणः परम् अन्यत् तत्त्वम् अस्ति 
न वा इति संशयः भवितुमर्हति, केषाञ्चित् 
श्रुतिवाक्यानां ब्रह्मणोऽन्यत्तत्त्वं 
वदतामिव लक्ष्यमाणत्वात्। तन्नास्तीति 
निश्चेतुमेतदधिकरणमारब्धम्। 
एतत्तु पूर्वपक्षसूत्रम्। ब्रह्मणः परम् 
अन्यत् तत्त्वम् अस्ति, ब्रह्मविषये 
सेतुदृष्टान्तयुक्तोपदेशात्, 
चतुष्पादादि-परिमाण-उक्तेः, ब्रह्मजीवयोः 
सम्बन्धव्यपदेशात् भेदव्यप- देशाच्च 
इति पूर्वपक्षः।
</p>

<p class="sub_title">
 सामान्यात्तु ।।३२।।
</p>

<p>
एष सिद्धान्तः। तु-शब्दः पूर्वपक्षनिरासार्थः। 
ब्रह्मणः अन्यत् परम् नास्ति किञ्चित् 
प्रमाणाभावात्। जन्मवतः सर्वस्य वस्तुजातस्य 
ब्रह्मणः एव जन्मस्थितिभङ्गाः इति 
निर्धारितम्। कारणात् अव्यतिरिक्तं 
कार्यजातम्। तस्मात् सर्वं ब्रह्म एव 
ततः अन्यन्नास्ति किञ्चिदपि। एवमेव 
गृह्यमाणे सति एकविज्ञानात् सर्वविज्ञानमिति 
वेदान्तानां प्रतिज्ञाऽपि न हीयेत। सेतुव्यपदेशस्तु 
दृष्टान्तार्थः। नच दृष्टान्तदार्ष्टान्तिकयोः 
सर्वसाम्यमस्ति। जगतः तन्मर्यादानां 
च विधारकत्वेन सेतुसामान्यम् 
आत्मनः। अतः सेतुरिव सेतुरिति प्रकृत 
आत्मा स्तूयते। सेतुतरणमपि न तरणार्थं, 
किन्तु प्राप्त्यर्थमेव।।
</p>

<p class="sub_title">
 बुद्ध्यर्थः पादवत् ।।३३।।
</p>

<p>
 अविकारब्रह्मणः 
अचिन्त्यस्वरूपत्वात्, अनाकार-मन-आकाशयोः 
उपासनार्थं यथा वागादयश्च अग्न्यादयश्च 
चत्वारः पादाः कल्पिताः श्रुतौ, तथा 
तस्य चतुष्पाद्रूप-उन्मान-व्यपदेशोऽपि 
बुद्ध्यर्थं उपासनार्थं स्यात्। अथवा यथा 
कार्षापणे व्यवहारार्थं पादाः कल्पिताः 
तथा उपासनार्थं ब्रह्मणि उन्मानकल्पना 
इति।।
</p>

<p class="sub_title">
 स्थानविशेषात् प्रकाशादिवत् 
।।३४।।
</p>

<p>
सम्बन्ध-भेद-निमित्तः आक्षेपः इदानीं परिह्रियते। 
स्वरूपेण ब्रह्मात्मकस्यैव जीवस्य 
ब्रह्मणा सता सहसम्पत्तिरूपसम्बन्धस्य 
व्यपदेशः बुद्ध्यादिस्थान-अपेक्षया 
एव कृतः। एवमेव भेदव्यपदेशोऽपि। 
यथा एक एव प्रकाशः जलाद्युपाधिसम्बन्धेन 
अनेक इव लक्ष्यते, यथा च उपाधिनाशे 
सम्बन्धव्यपदेशः तथा इहापि जानीयात्।।
</p>

<p class="sub_title">
 उपपत्तेश्च ।।३५।।
</p>

<p>
अथ पुनः ईदृशः एव सम्बन्धः गौणरूपः 
उपाधिकृतः उपपद्यतेऽत्र न अन्यादृशः। 
श्रुतिराह 'स्वमपीतो भवति' (छां.उ.६.८.१) 
इति। जीवात्मा स्वस्वरूपमेव ब्रह्म भवतीत्येव 
तस्यार्थः। स्वरूपं तु अनपायि नित्यम्। 
तत् उपाधिना तिरोभूयते उपाध्यपाये 
च पुनर्लक्ष्यते।।
</p>

<p class="sub_title">
 तथाऽन्यप्रतिषेधात् ।।३६।।
</p>

<p>
परपक्षप्रहाणानन्तरम् स्थूणानिखननन्यायेन 
स्वपक्षदृढीकरणाय हेत्वन्तरं वक्ति 
तथेति। ब्रह्मभिन्नं वस्त्वन्तरं न किञ्चिदप्यस्तीति 
श्रुतिशतैरवगम्यते। 'स एवाधस्तात्' 
(छां. उ. ७.२५.१), 'सर्वं तं परादाद्योऽन्यत्रात्मनः 
सर्वं वेद' (बृ. उ. २.४.६), 'नेह नानास्ति किञ्चन' 
(बृ.उ.४.४.१९), 'यस्मात्परं नापरमस्ति किञ्चित्' 
(श्वे. उ. ३.९) इत्यादिश्रुतयः ब्रह्मणः 
अन्यत् सर्वं वस्तुजातं प्रतिषेधन्ति। 
तस्मात् एकमेवाद्वितीयं ब्रह्म इति 
स्थितम्।।
</p>

<p class="sub_title">
 अनेन सर्वगतत्वमायामशब्दादिभ्यः 
।।३७।।
</p>

<p>
अनेन एकस्यैवाद्वितीयस्य 
ब्रह्मणः प्रतिष्ठापनेन तस्य सर्वगतत्वमपि 
स्थापितम्। अन्यथा हि तस्य अद्वितीयत्वमेव 
न सिद्ध्येत् तस्मात्। आयामशब्दाः ब्रह्मणः 
व्याप्तिं वदन्तः श्रुतयः भवन्ति; 'आकाशवत् 
सर्वगतश्च नित्यः' (छां. उ. २.१४.३) इत्यादयः, 
'नित्यः सर्वगतः स्थाणुः' (गीता २.२४) इत्यादयश्च।।
</p>

<p class="title">
 ८. फलाधिकरणम्
</p>

<p>
 (सू. ३८-४३)
</p>

<p class="sub_title">
 फलमत उपपत्तेः ।।३८।।
</p>

<p>
एकस्यैवाद्वितीयस्य ब्रह्मणः 
निर्विशेषत्वात् ईश्वररूपेण तस्य 
फलदातृत्वम् अनुपपन्नम् इति प्राप्ते 
तस्य निवारणाय इदमधिकरणम् 
उपक्रम्यते। कर्मफलं जीवेभ्यः 
ईश्वरेण दीयते। कस्माद्धेतोरेवम् 
अभ्युपगन्तव्यम्? उपपत्तेः। कर्मणः 
तत्कार्यस्य च अपूर्वस्य अचेत- 
नत्वात् तयोः कर्मदातृत्वं सुतरां 
नोपपद्यते। प्रत्युत, चैतन्यस्वरूपस्य 
सर्वेश्वरस्य एतत् सर्वथा उपपद्यते। एकमेवाद्वितीयमपि 
ब्रह्म व्याव- हारिक्याम् अवस्थायाम् 
ईश्वरो भवितुमर्हतीति अभ्युपगच्छामः।।
</p>

<p class="sub_title">
 श्रुतत्वाच्च ।।३९।।
</p>

<p>
एतस्मिन् विषये उपपत्त्या साकं 
श्रुतिरपि भवति। 'स वा एष महानज आत्माऽन्नादो 
वसुदानः' (बृ.उ.४.४.२४) इति श्रुतिः। तत्र 
वसुदानशब्दस्य मुख्यवृत्त्या धनदायी 
इति लाक्षणिकवृत्त्या कर्मफलदायी 
इति च अर्थः।।
</p>

<p class="sub_title">
 धर्मं जैमिनिरत एव ।।४०।।
</p>

<p>
अत एव श्रुति-उपपत्तिभ्यामेव 
धर्मं कर्मफलदातारं मन्यते जैमिनिराचार्यः। 
एतत् पूर्वपक्षसूत्रम्। 'स्वर्गकामो यजेत' इति 
श्रुतिः। तत्र यागः एव यजतेः विषयः। 
तस्माद्यागस्य एव स्वर्गफल- उत्पादयितृत्वम्। 
एवं सति किं नाम ईश्वरकल्पनायाः 
प्रयोजनम्? उपपत्तिरपि इदमेव 
स्थापयति। क्षणिकं कर्म इति लोके 
दृष्टमपि, श्रुतेः परमप्रामाण्यात्, 
कर्मफलस्य च श्रुतत्वात्, कर्म-फलयोरन्तराले 
कर्म- कार्यं फलोत्पादयितृ 
कर्म-अपरभाविफल-पूर्वभावि अपूर्वं 
नाम किञ्चित् कल्पयितव्यम्। 
ईश्वरः कर्मफलदाता इति पक्षे कारणम् 
एकरूपमपि कार्याणि अनेकरूपाणि 
इत्येवमादयः अनेके दोषाः सन्ति। 
तस्मात् धर्म एव कर्मफलदाता इति जैमिनिः।।
</p>

<p class="sub_title">
 पूर्वं तु बादरायणो हेतुव्यपदेशात् 
।।४१।।
</p>

<p>
तुशब्दः जैमिनि-पूर्वपक्ष-व्यावृत्त्यर्थः। 
पूर्वोक्तः ईश्वरः एव कर्मफलविधाता 
इति बादरायणस्य अभिप्रायः। 
ईश्वरस्य धर्माधर्मयोरपि हेतुत्वं 
श्रुतौ व्यपदिष्टम् 'एष ह्येव साधु कर्म 
कारयति तं यमेभ्यो लोकेभ्य 
उन्निनीषते। एष उ एव असाधु कर्म कारयति 
तं यमधो निनीषते' (कौ.उ.३.९) 
इति। भगवद्गीतास्मृतिरपि एवमेवार्थं 
व्यपदिशति 'यो यो यां यां तनुं 
भक्तः....' (७.२१, २२) इत्यादिश्लोकद्वयेन। 
तस्मात् ईश्वरः एव कर्मापेक्षया अपूर्वापेक्षया 
वा जीवेभ्यः स्वकर्मफलानि ददाति 
इति एष सिद्धान्त एव श्रुतिस्मृतिन्याययुक्तत्वाद् 
बलीयान्।।
</p>

</div>
</body>
</html>
