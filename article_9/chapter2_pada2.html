<!DOCTYPE html>
<html>

<head>
	<meta charset="UTF-8"/>
	<title>दिव्यत्रायपादार्पितपुष्पमञ्जरी</title>
	<link href="../style/reset.css" rel="stylesheet"/>
	<link href="../style/style.css" rel="stylesheet"/>
</head>


<body>

<div id="page">
	
<div class="article_title">
 द्वितीयोऽध्यायः - द्वितीयः पादः
</div>

<p class="title" id="2.2.a1">
 १. रचनानुपपत्त्यधिकरणम्
</p>

<p class="e">
 (सू. १-१०)
</p>

<p class="sub_title" id="2.2.1">
 रचनानुपपत्तेश्च नानुमानम् 
।।१।।
</p>

<p>
अनधिष्टितचेतनस्याचेतनस्यानुमानसिद्धप्रधानस्य 
स्वत एवैतस्य विचित्रजगतो रचना 
नोपपद्यते। तस्मात्तत्स्वतन्त्रजगत्कारणं 
भवितुं नार्हतीत्यर्थः।।
</p>

<p class="sub_title" id="2.2.2">
 प्रवृत्तेश्च ।।२।।
</p>

<p>
प्रवृत्तेरिति-अनुपपत्तेरित्यनुवर्तते। 
जगद्विरचनासिद्ध्यर्था गुण- 
साम्यावस्थायाः प्रच्युतिरूपा 
याऽऽद्यप्रवृत्तिरभ्युपगम्यते 
त्वया सैव तावद- सिद्धा चेतनानधिष्ठिताचेतने 
स्वतन्त्रप्रवृत्तेरदर्शनाल्लोके। 
तस्मादचेतनं प्रधानं स्वतो जगत्कारणं 
भवितुं न शक्नोतीत्यर्थः।।
</p>

<p class="sub_title" id="2.2.3"> 
 पयोंऽबुवच्चेत्तत्रापि 
।।३।।
</p>

<p>
यथाचेतनः क्षीरो वत्सविवृद्धये 
स्वयमेवोधसः प्रवर्तते, यथा वा 
नद्यादेर्जलमचेतनमपि लोकोपकाराय 
स्वयमेव स्यन्दते एवमेवाचेतनस्य 
प्रधानस्यापि पुरूषार्थसिद्धये 
प्रवृत्तिः स्यादिति यद्युच्यते 
तत्र वदामः- एतयोर्दृष्टान्तयोरपि 
गवादिचेतनापेक्षैव सा प्रवृत्तिर्भवेन्न 
तु स्वातन्त्र्येणेति।।
</p>

<p class="sub_title" id="2.2.4">
 व्यतिरेकानवस्थितेश्चानपेक्षत्वात् 
।।४।।
</p>

<p>
साङ्ख्यानां 
मते सत्त्वादिगुणव्यतिरेकेण 
प्रधानस्य प्रवर्तकं निवर्तकं 
वा नास्ति। प्रधानात्मकस्य धर्मादेरचेतनत्वात्पुरूषस्य 
चासंगत्वात्प्रधानं प्रवर्तयितुं 
तावशक्तौ। अतः प्रधानं न किञ्चिद्बाह्यमपेक्षते 
स्वप्रवृत्ति- निवृत्तिभ्याम्। 
अतस्तस्य कादाचित्कप्रवृत्तिर्निवृत्तिर्वा 
विरूध्यत एव। स्वपक्षे तु ईश्वरः सर्वज्ञः 
सर्वशक्तः महामायश्चेति नास्ति 
विरोधः।।
</p>

<p class="sub_title" id="2.2.5">
 अन्यत्राभावाच्च न तृणादिवत् 
।।५।।
</p>

<p>
यथाचेतनानि तृणपल्लवोदकानि 
निमित्तान्तरमनपेक्ष्य स्वभावेनैव 
क्षीरीभवन्ति तथा प्रधानमपि स्वभावेनैव 
महदाद्याकारेण विक्रियत 
इति चेत्। तन्न। धेनोरन्यत्रर्षभादौ 
तद्भुक्ततृणादेः क्षीरीभवनस्यादर्शनात्।।
</p>

<p class="sub_title" id="2.2.6">
 अभ्युपगमेऽप्यर्थाभावात् 
।।६।।
</p>

<p>
अचेतनप्रधानस्य न स्वतःप्रवृत्तिः 
शक्या। यदि साऽभ्युपगम्यते 
तथाप्यर्थाभावात्प्रयोजनाभावात्तस्य 
निरपेक्षस्य प्रवृत्तेरयुक्तत्वं 
प्रसज्यते। पुरूषस्य भोगापवर्गाभ्यां 
प्रधानं प्रवार्तिष्यत इति चेत्। न। केवलस्या- 
त्रैगुण्यस्य पुरूषस्य सुखदुःखनिरपेक्षत्वात् 
सुखप्राप्तिदुःखनिवृत्तिरूपो 
भोगो नोपपद्यते। नित्यमुक्तस्य 
तस्यापवर्गः प्राक्प्रवृत्तेरपि 
सिद्ध एव। तस्मात्पुरूषापवर्गहेतुत्वमपि 
पिष्टपेषणन्यायेन प्रधानप्रवृत्तेर्नोपपद्यत 
इति तस्य प्रवृत्तिरेवायुक्ता।।
</p>

<p class="sub_title" id="2.2.7">
 पुरूषाश्मवदिति चेत्तथाऽपि 
।।७।।
</p>

<p>
यथा दृक्शक्तिसम्पन्नः पङ्गुः 
प्रवृत्तिशक्तिसम्पन्नमन्धमारूह्य 
तं प्रवर्तयेत्तथा पुरूषोऽपि प्रधानं 
प्रवर्तयेदिति चेत्। यथा वाऽयस्कान्तोऽश्मा 
स्वस्य सन्निधिमात्रेणैवायःपिण्डं 
प्रवर्तयति तथा पुरूषः सन्निधिमात्रेणैव 
प्रधानं प्रवर्तयेदिति चेत्, दृष्टान्तावेतावनुपपन्नौ। 
कस्मात्? मध्यस्थस्य- पुरूषस्य 
प्रवर्तकत्वं स्वतन्त्रस्य प्रधानस्य 
पुरूषाधिष्ठितत्वं च स्वप्रतिज्ञा 
विरूद्धं यतस्तस्मात्। प्रतिज्ञाऽस्ति 
हि युष्माकं पुरूषोऽप्रवर्तकः 
प्रधानं स्वतन्त्रप्रवृत्तियुक्तमिति। 
अयस्कान्तस्यापि नियतसान्निध्यपरिमार्जना- 
द्योरपेक्षासत्त्वात् प्रधानपुरूषयोस्तु 
सापेक्षत्वानभ्युपगमात्सोऽप्यनुपन्यासः। 
दृष्टान्तेऽभ्युपगतेऽपि प्रधानपुरूषयोर्नित्यसान्निध्यभावान्नित्यसर्गप्रसक्तिर- 
निर्मोक्षप्रसङ्गश्च। तस्मात्प्रधानस्य 
प्रवृत्तिरयुक्ता।।
</p>

<p class="sub_title" id="2.2.8">
 अङ्गित्वानुपपत्तेश्च ।।८।।
</p>

<p>
प्रधाने कस्यचिद्गुणस्याङ्गित्वेनेतरयोरङ्गत्वेन 
च प्रवृत्तिरारभ्यत इति चेन्न। 
स्वभावेनानपेक्षस्वरूपाणां गुणानामङ्गाङ्गिभावोऽसाध्यः। 
बाह्यस्य तु क्षोभनकर्तुरनभ्युपगमाद्गुणवैषम्यं 
न शक्यम्। तस्मात्प्रधानस्य प्रवृत्ति- 
रयुक्तैव।।
</p>

<p class="sub_title" id="2.2.9">
 अन्यथानुमितौ च ज्ञशक्तिवियोगात्।।९।।
</p>

<p>
अथाङ्गित्वानुपपत्तिदोषो 
यथा निवार्यते तथाऽनुमिमीमहे। 
गुणा नानपेक्षस्वभावा नापि कूटस्थास्तत्र 
प्रमाणाभावात्। चञ्चलवृत्तियुक्ता 
एव गुणा वैषम्यभावापत्तियोग्या 
इति अभ्युपगता अस्माभिरिति चेत्। 
तथाऽपि प्रधानस्य ज्ञशक्तिवियोगाज्ज्ञातृत्वविहीनत्वाद्रचनानुपपत्त्यादयो 
दोषा नैव निवारिताः। वैषम्यभावापत्तियोग्या 
अपि गुणाः साम्यावस्थायां निमित्तान्तरायोगान्न 
वैषम्यमापद्येरन्। यदि कथञ्चिद्वैषम्यभावमापन्नास्तर्हि 
तद्हेतोरेव स भावो नित्यो भवेत्। तस्मात्पूर्वोक्ताः 
सर्वे दोषास्तदवस्था एव।।
</p>

<p class="sub_title" id="2.2.10">
 विप्रतिषेधाच्चासमञ्जासम् 
।।१०।।
</p>

<p>
साङ्ख्याप्रक्रियायां 
क्वचित्सप्तेन्द्रियाः क्वचिदेकादशेन्द्रिया 
उक्ताः। क्वचिन्महतस्तन्मात्रोत्पत्तिः 
क्वचिदहङ्कारात् तथा क्वचित्त्रीण्यन्तः- 
करणान्यन्यत्रैकमेवेत्यतो 
विप्रतिषिद्धाः परस्परविरूद्धास्तेषां 
अभ्युपगमाः। तस्मादसमञ्जासमेव 
तेषां दर्शनम्।
</p>

<p>
ननु वेदान्तदर्शनमप्यसमञ्जासमेव 
लोकप्रसिद्धस्य तप्यतापक- 
भावस्यासम्भवादेकस्मिन्नात्मनि। 
आत्मैव सर्वस्य जगतः कारणमिति वदतां 
तेषां मते तप्यतापकयोरप्यात्मत्वात्ताभ्यामात्मनो 
न मुक्तिः। तस्मात्तेषां शास्त्रमपि व्यर्थं 
स्यादिति। न। आत्मन एकत्वादेव तप्यतापक- 
भावो नास्ति। एकात्मभावे हि सकलद्वैतहानिर्भवति, 
द्वैतस्य वाचा- रम्भणमात्रत्वात्। 
अद्वितीयात्मनश्च नित्यमुक्तत्वाद्बन्ध 
एव न विद्यते क्वानिर्मोक्षप्रसङ्गः?
</p>

<p class="title" id="2.2.a2">
 २. महद्दीर्घाधिकरणम्
</p>

<p class="e">
 (सू. ११)
</p>

<p class="sub_title" id="2.2.11">
 महद्दीर्घवद्वा ह्रस्वपरिमण्डलाभ्याम् 
।।११।।
</p>

<p>
साङ्ख्यानां 
प्रक्रिया निराकृता। इदानीं वैशेषिकाणां 
प्रक्रिया निराक्रियते। तत्र 
तावत्तैः सिद्धान्तं प्रति क्षिप्त आक्षेपः 
समाधीयते तेषां प्रक्रियायां 
सतां दोषाणां दर्शनद्वारा।
</p>

<p>
अयं तेषामाक्षेपः-कारणद्रव्यसमवायिनो 
गुणाः कार्यद्रव्ये सजातीयगुणानारभन्ते। 
तस्मात्कार्यद्रव्ये कारणगुणा 
अनुगता दृश्यन्ते। चेतनं ब्रह्म जगत्कारणमिति 
वदतां युष्माकं पक्षे त्वेतस्य नियमस्य 
व्यभिचारो भवति जगति चैतन्यान्वयस्यादर्शनादिति।
</p>

<p>
तैरूच्यमानस्य नियमस्य 
व्यभिचारस्तेषां पक्षे एव वर्तते इति दर्शयिष्यति 
भगवान्सूत्रकारः। परमाणुगतपारिमाण्डल्यं 
द्व्यणुक- गताणुत्वह्रस्वत्वे 
च कार्यद्रव्ये द्व्यणुकत्र्यणुकादौ 
सजातीयगुणान्नारभन्ते तत्र परिमाणान्तराभ्युपगमादिति 
ते वदन्ति। त्र्यणुकादयो महत्वदीर्घत्व- 
युक्ताः। तेषां महत्वदीर्घत्वे द्व्यणुकगताणुत्वह्रस्वत्वाभ्यां 
नारभ्येते किन्तु कारणबहुत्वादेव 
भवतः इति तेषामभ्युपगमः।
</p>

<p>
यथा परमाणुः स्वस्यकार्ये द्व्यणुके 
पारिमाण्डल्यान्तरं नारभते, यथा द्व्यणुकः 
स्वस्य कार्ये त्र्यणुकादावणुत्वह्रस्वत्वे 
नारभते, यथा वा महत्वदीर्घत्वयुक्ते 
त्र्यणुकादौ तस्य कारणस्य द्व्यणुकस्याणुत्व- 
ह्रस्वत्वेऽनन्विते दृश्येते तथैव चेतनब्रह्मणः 
कार्ये जगति कारणधर्मः चैतन्यमननन्वितमित्यभ्युपगमे 
को दोषः स्यादिति सूत्रार्थः।।
</p>

<p class="title" id="2.2.a3">
 ३. परमाणुजगदकारणत्वाधिकरणम्
</p>

<p class="e">
 (सू. १२-१७)
</p>

<p class="sub_title" id="2.2.12">
 उभयथापि न कर्मातस्तदभावः 
।।१२।।
</p>

<p>
इदानीं परमाणुजगत्कारणवादो 
निराक्रियते। अयं परमाणु- 
जगत्कारणवादः-यतः सर्वेषां 
सावयववस्तूनाम् अवयव-अवयवि- 
विभागो निवर्तते सोऽपकर्षपर्यन्तगतः 
परमाणुः। स तु चतुर्विधो भौम औदकस्तैजसः 
पावनश्चेति। सर्गकाले पावनपरमाणुष्वदृष्टापेक्षं 
कर्मो- त्पद्यते। तेन कर्मणा परमाणोः 
परमाण्वन्तरेण संयोगो भवति। संयोगाद् 
द्व्यणुकादिक्रमेण पवन उत्पद्यते। 
एवमन्येषां भूतानामुत्पत्तिश्च। एवमेव 
सेन्द्रियं शरीरं सर्वमिदं जगच्च परमाणुभ्य 
उत्पद्यते।
</p>

<p>
अयं वादः सूत्रेण खण्डितः। सूत्रार्थस्तु-परमाणुषु 
आद्यकर्मणो निमित्तस्य अभ्युपगमेऽनभ्युपगमे 
वा उभयथाऽपि तत्कर्म न सम्भवति; सर्गकाले 
शरीराभावात् आत्मनस्ताद्वशगुणानाश्रयत्वेन 
दृष्टनिमित्तादीनां प्रयत्नादीनामसम्भवात् 
निर्निमित्तस्य कर्मणोऽसम्भवाच्च। 
तस्मात् तत्कर्मजनितायाः सृष्टेरप्यभावः। 
जीवात्मसमवायि परमाणुसमवायि वा अदृष्टनिमित्तमभ्युपगम्यत 
इति चेत् उभयथाऽपि, तेन परमाणुषु 
नाद्यं कर्म आरभ्येत अदृष्टस्य अचेतनत्वात्। 
अतः परमाणुकृतजगत्सर्गस्य अपि 
अभावः। अथवा संयोगोत्पत्त्यर्थं 
विभागोत्पत्त्यर्थं वा उभयथाऽपि, 
परमाणूनां कर्म न सम्भवति उक्तेभ्य 
एव हेतुभ्यः। एवं च संयोगजनितस्य 
सर्गस्य विभागजनितस्य प्रलयस्य 
च अभावः। अतः अनुपपन्न एव अयं परमाणुवादः।।
</p>

<p class="sub_title" id="2.2.13">
 समवायाभ्युपगमाच्च 
साम्यादनवस्थितेः ।।१३।।
</p>

<p>
कार्यादेः कारणादिना सह वर्तमानः 
सम्बन्धः समवायः। परमाणुभ्योऽत्यन्तं 
भिन्नः सन्, अपि च तेषां कार्यः सन्, 
द्व्यणुकस्तेषु समवायसम्बन्धेन 
वर्तत इति वैशेषिकाणामभ्युपगमः। 
समवायो नित्यपदार्थः, समवायिभ्योऽत्यन्तं 
भिन्नश्चेति तैरीरितः। तथाविधस्य 
समवायस्याभ्युपगमादनवस्थाप्रसङ्गः 
स्यात्। कथम्? साम्यात्, द्व्यणुक- 
समवाययोः परमाणुभिन्नत्व-साम्यात्, 
द्व्यणुकवत् समवायस्यापि 
समवायान्तरापेक्षा भवतीत्यनवस्थाप्रसङ्गः। 
तस्मादपि परमाणु- जगत्कारणवादोऽयुक्त 
एव।।
</p>

<p class="sub_title" id="2.2.14">
 नित्यमेव च भावात् ।।१४।।
</p>

<p>
परमाणवः एव आद्यकर्मणो निमित्तं 
स्यादिति चेत्। किं ते प्रवृत्तिस्वभावा 
अथवा निवृत्तिस्वभावा उतोभयस्वभावा 
आहोस्विदुभय- वार्जिता इति वक्तव्यम्। 
प्रथमे-प्रवृत्तेर्नित्यभावान्नित्यसर्गप्रसङ्गः। 
द्वितीये-निवृत्तेर्नित्यभावात् 
सर्गाभावप्रसङ्गः। एकस्मिन्नेवोभयस्वभावत्वं 
तु नैव सम्भवति परस्परविरोधात्। चतुर्थे 
तु-निमित्तस्यापेक्षाऽस्ति। अदृष्टं 
निमित्तमित्यभ्युपगमे, तस्यापि 
नित्यभावात् नित्यसन्निधानाच्च 
पुनार्नित्यप्रवृत्ति-नित्यसर्ग-प्रसंगौ। 
तस्मादनुपपन्न एवायं परमाणु- जगत्कारणवादः।।
</p>

<p class="sub_title" id="2.2.15">
 रूपादिमत्वाच्च विपर्ययो 
दर्शनात् ।।१५।।
</p>

<p>
परमाणवः जगतः परमकारणानि। 
सूक्ष्माश्च ते नित्याश्च, भौमादिचतुर्विधाः, 
रूपरसादियुक्ताश्च इति वैशेषिकाणाम् 
अभ्युपगमः। यस्मात् ते रूपादिमन्तः 
तस्माद् हेतोरेव तेषाम् अणुत्व-नित्यत्व-विपर्यये 
स्थौल्य-अनित्यत्वे प्रसज्येते। कुतः? 
लोके तथा दर्शनात्। यद्यद् वस्तु रूपादिमत् 
तत्तत् प्रत्यक्षगम्यम्, स्वस्य कारणापेक्षया 
स्थूलतरम् अनित्यं च इति हि लोके दृष्टं 
पटादिवत्। तस्माद् रूपादिमन्तः परमाणवः 
अपि सकारणाः, स्वेषां कारणापेक्षया 
स्थूलतराः, अनित्याश्च इति अनुवर्तते। 
इदं तु तेषाम् अभ्युपगमेन विरूध्यते। 
तस्माद् अनुपपन्नः एष परमाणुवादः।।
</p>

<p class="sub_title" id="2.2.16">
 उभयथा च दोषात् ।।१६।।
</p>

<p>
परमाणूनां तुल्यगुणत्वे अतुल्यगुणत्वे 
वा उभयथा अपि दोषप्रसक्तिः स्यात्। 
आद्ये वायौ अपि रूपरसादिगुणानां 
तेजसि च गन्धरसयोः, अप्सु च गन्धस्य 
प्रसक्तिः। द्वितीये-उपचितगुणः 
अपचितगुणात् स्थूलः इति न्यायेन 
अधिकगुणानां पृथिवीपरमाणूनां 
मूर्त्युपचयात् अपरमाणुत्वप्रसङ्गः। 
तस्मात् अनुपपन्नः एव अयं परमाणुवादः।।
</p>

<p class="sub_title" id="2.2.17">
 अपरिग्रहाच्चात्यन्तमनपेक्षा 
।।१७।।
</p>

<p>
मन्वादिशिष्टैः साङ्ख्यवादवत् 
केनचिदंशेनाप्यपरिगृहीतत्वादयं 
परमाणुकारणवादः श्रेयोऽर्थिभिरत्यन्तमुपेक्षितव्य  
इत्यर्थः। अपि चास्मिन् वादे एते दोषा अपि 
सन्ति-अत्यन्तभिन्नानां द्रव्यगुणादीनां 
पदार्थानामुच्यमानमितरेतराधीनत्वं 
नोपपद्यते। अयुतसिद्धिः सर्वथा 
न सिध्यति। संयोगसमवायौ सम्बन्धिभ्यामन्यौ 
पदार्थाविति न सिध्यति, प्रमाणरहितत्वात्। 
परमाणुभिर्मनसा च सहात्मनः संयोगो 
न सम्भवति सर्वेषां निरवयवत्वाभ्युपगमात्। 
तस्मादेव हेतोः परमाणूनां परस्पर- संयोगोऽपि 
न सम्भवति। परिच्छिन्नत्वात् परमाणूनां 
सावयवत्व- मनित्यत्वञ्च प्रसज्येते। 
तस्मादनेकदोषनिमज्जोऽयं वादो मोक्षार्थिभि- 
रत्यन्तमुपेक्षितव्यः।।
</p>

<p class="title" id="2.2.a4">
 ४. समुदायाधिकरणम्
</p>

<p class="e">
 (सू. १८-२७)
</p>

<p class="sub_title" id="2.2.18">
 समुदाय उभयहेतुकेऽपि 
तदप्राप्तिः ।।१८।।
</p>

<p>
वैशेषिकाणामर्धवैनाशिकवादो 
निरस्तः। इदानीं पूर्णवैनाशिकवादो 
निरस्यते। वैनाशिकाश्चतुर्विधा 
वैभाषिकाः सौत्रान्तिका विज्ञानवादिनः 
शून्यवादिनश्चेति। तत्र वैभाषिकसौत्रान्तिकाः 
सर्वास्तित्ववादिनः। विज्ञानवादिनस्तु 
विज्ञानासि्तत्वमात्रमभ्युपगच्छन्ति। 
सर्वं शून्यमिति वदन्ति शून्यवादिनः। 
किन्तु सर्वं क्षणिकमिति सर्वेषामभ्युपगमः।
</p>

<p>
तत्र तावत् सर्वास्तित्ववादो निराक्रियते। 
बाह्यं जगत् पृथिव्यादि- परमाणुहेतुकः 
भूतभौतिकसंहतिरूपः समुदायः, 
आन्तरं तु रूप- विज्ञान-वेदना-संज्ञा-संस्काराख्यानां 
पञ्चस्कन्धानां समुदाय इति स वादः। 
समुदाये उभयहेतुकेऽभ्युपगम्यमानेऽपि 
तस्य समुदायस्यैवा- प्राप्तिरसिद्धिरिति 
सूर्तार्थः। एते समुदायिनः स्वयं न संहन्यन्तेऽचेत- 
नत्वात्। तेभ्योऽन्यस्य जीवस्येश्वरस्य 
वाऽनभ्युपगमान्निरपेक्षप्रवृत्तिरेव 
समुदायहेतुरिति यद्युचेत, 
तदाऽनिर्मोक्षप्रसङ्गः, प्रवृत्तेरूपरमाभावात्। 
आलयविज्ञानमेव समुदायहेतुरिति 
चेत्। न। तस्य क्षणिकत्वाभ्युप- 
गतत्वात्, क्षणिकस्य मेलकत्वानुपपत्तेश्च।।
</p>

<p class="sub_title" id="2.2.19">
 इतरेतरप्रत्ययत्वादिति 
चेन्नोत्पत्तिमात्रनिमित्तत्वात् 
।।१९।।
</p>

<p>
संहन्तुरभावेऽपि सङ्घातः उपपद्यते 
इति पूर्वपक्षः। कुतः? इतरेतर- प्रत्ययत्वात् 
इतरेतर-कारणत्वात्। अविद्या-संस्कार-विज्ञानादीनां 
अन्योऽन्य-कारणत्वात् उपपद्यते 
अर्थाक्षिप्तः सङ्घातः, उपपद्यते च 
लोकयात्रेति चेत्। नोपपद्यते। 
कस्मात्? उत्पत्तिमात्रनिमित्तत्वात्। 
अविद्यादिषु पूर्वपूर्वम् उत्तरोत्तरस्य 
उत्पत्तिमात्रनिमित्तं भवति न तु सङ्घातस्य 
किञ्चिदपि निमित्तं सङ्घातमूलत्वात्तेषाम्।।
</p>

<p class="sub_title" id="2.2.20">
 उत्तरोत्पादे च पूर्वनिरोधात् 
।।२०।।
</p>

<p>
पूर्वसूत्रे विद्यादीनामुत्पत्तिनिमित्तत्वमङ्गीकृत्य 
सङ्घातासिद्धिः साधिता। इदानीं तु तेषां 
क्षणिकत्वात् तदुत्पत्तिनिमित्तत्वमेवापि 
नोपपद्यत इति दूषयत्युत्तरेति। 
उत्तरक्षणे उत्पन्ने सति पूर्वक्षणस्य निरोधाद् 
ध्वंसादविद्यादीनामुत्पत्तिनिमित्तत्वं 
साधयितुमशक्यमिति सूत्रार्थः।।
</p>

<p class="sub_title" id="2.2.21">
 असति प्रतिज्ञोपरोधो यौगपद्यमन्यथा 
।।२१।।
</p>

<p>
असति हेतावपि फलमुत्पद्यत इति 
यद्युच्येत तर्हि विषयादि- चतुर्विधान् 
हेतून् उपलभ्य सुखादि-चैत्ता जायन्त इति 
प्रतिज्ञा हीयेत। अपि च सर्वं सर्वत्रोत्पद्येत 
हेत्वभावात्। अथ यदि सहेतुकं फल- 
मित्यभ्युपगम्येत तर्हि हेतु-फल-सम्बन्ध-सिद्धये 
पूर्वोत्तरक्षणयो- याzगपद्यमप्यभ्युपगन्तव्यं 
स्यात्। तदाऽपि क्षणिकाः सर्वे कार्या 
इतीयं प्रतिज्ञा विरूध्यते।।
</p>

<p class="sub_title" id="2.2.22">
 प्रतिसङ्ख्याऽप्रतिसङ्ख्यानिरोधाऽप्राप्तिरविच्छेदात् ।।२२।।
</p>

<p>
समुदायो वस्तूनां क्षणिकत्वं पूर्वोत्तरक्षणयोर्हेतुफलभावश्चेत्येतानि 
निरस्तानि। अधुना प्रतिसङ्ख्याऽप्रतिसङ्ख्यानिरोधाख्यौ विनाशद्वयौ निरस्येते। वस्तूनां 
बुद्धिपूर्वकविनाशः प्रतिसङ्ख्यानिरोध 
इति उच्यते। तेषां स्वरसेनैव भवन् विनाशोऽप्रतिसङ्ख्यानिरोध 
इति कीर्तितः। तौ न सिध्यत इति सूत्राभिप्रायः। 
कुतः? सन्तानस्य अविच्छेदात् सन्तानिनः 
क्षणिकत्वाच्च। सन्तानिनामविच्छिन्नहेतुफलभावात् 
सन्तानस्य विच्छेदो न सम्भवति। क्षणिकवस्तुनो 
बुद्धिपूर्वकविनाशः खल्वसम्भवः। 
अपि च सकलानां भाववस्तूनां निरन्वयविनाशोऽसम्भव 
इति अन्वयिप्रत्यभि- ज्ञानेन दृष्टः। 
तस्मान्निरोधद्वयावनुपपन्नौ।।
</p>

<p class="sub_title" id="2.2.23">
 उभयथा च दोषात् ।।२३।।
</p>

<p>
प्रतिसङ्ख्यानिरोध-अन्तर्गतानाम् 
अविद्यादीनां निरोधः निरस्यते उभयथा 
इति सूत्रेण। यदि अविद्यादयः सम्यग्ज्ञानेन 
निरूध्यन्ते इति उच्येत तर्हि निर्हेतुक-विनाश-अभ्युपगमः 
हीयेत। यदि च निर्हेतुक- विनाश एव 
अभ्युपगम्येत तर्हि यम-नियमादि-युक्तः 
मार्गोपदेशः व्यर्थो भवति। उभयथाऽपि 
दोष प्रसक्तेरसमञ्जासमिदं दर्शनम्।।
</p>

<p class="sub_title" id="2.2.24">
 आकाशे चाविशेषात् ।।२४।।
</p>

<p>
निरोधद्वयवत् आकाशेऽपि 
निरूपाख्यत्वाभ्युपगमोऽयुक्तः। 
कुतः? वस्तुत्व-प्रतिपत्तेरविशेषात्। 
यथा गन्धादिगुणद्वारा पृथिव्यादि-वस्तु 
अनुमीयते तथा शब्दगुणद्वारा आकाशवस्तु 
अपि अनुमीयते। यदि आकाशः अभावरूपः 
इति कल्प्येत तर्हि सौगतेषितं वायोराकाश- 
संनिश्रयत्वं विरूध्येत, अभावे वस्त्वाश्रयत्वस्य 
अनुपपन्नत्वात्। 'आत्मन आकाशः सम्भूतः' 
इति श्रुतेरपि सिध्यति आकाशस्य वस्तुत्वम्।।
</p>

<p class="sub_title" id="2.2.25">
 अनुस्मृतेश्च ।।२५।।
</p>

<p>
इदानीम् आत्मनः क्षणिकत्वं निरस्यते 
अनुस्मृतेरिति। अनुभवम् अनु उत्पद्यमाना 
स्मृतिः अनुस्मृतिः, अनुस्मरणम् इति 
यावत्। अनुभविता अनुस्मर्ता च एक 
एव इति तया अवगम्यते एकस्मिन् अनुभवति 
सति अन्यस्य स्मरण-अयोगात्। अपि च 
अनुस्मृतेः सादृश्य- हेतुत्वं न वाच्यम् 
सादृश्यस्य वस्तुद्वय-आयत्तत्वात् 
क्षणभङ्गवादिनः स्थिरग्रहीतुः 
अभावात् च।।
</p>

<p class="sub_title" id="2.2.26">
 नासतोऽदृष्टत्वात् ।।२६।।
</p>

<p>
असतः अविद्यमानात् कारणात् 
सत्कार्यं नोत्पद्यते, लोके तथा न 
दृष्टत्वादिति सूत्रार्थः। बीजादि-कारणोपमर्देनैव 
अङ्कुरादि-कार्योत्पत्ति- दर्शनात् 
अभावादेव भावोत्पत्तिः भवतीति सौगत-पूर्वपक्षः। 
अभावा- द्भावोत्पत्तिः क्वचिदपि 
न दृष्टेति राद्धान्तः। कारणम् आकारः 
उपमार्दितः, तथाऽपि कारणवस्तु कार्ये 
अन्वितमिति नित्यं दृष्टम्। यद्यभावादेव 
भावोत्पत्तिः, तर्हि (निःस्वभावत्व-अविशेषात्) 
शश- विषाणादपि अंकुरादेः उत्पत्तिः 
दृश्येत। अपि च चतुर्भिः कारणैः 
चित्त-चैत्ताः उत्पद्यन्ते इत्यादि-अभ्युपगमः 
पीड्योत।।
</p>

<p class="sub_title" id="2.2.27">
 उदासीनानामपि चैवंसिद्धिः 
।।२७।।
</p>

<p >
यदि अभावात् भावोत्पत्तिः भवेत् 
तर्हि उदासीनानाम् अपि, अयत- मानानाम् 
अपि, इष्टार्थसिद्धिः स्वयमेव स्यात्, 
अभावस्य सुलभत्वात्। एवं च स्वर्गापवर्गयोः 
न कश्चित् कथञ्चित् प्रयतेत। 
किं तु एतत् केनचिदपि न अभ्युपगम्यते। 
तस्मादनुपपन्न एव एष वादः।।
</p>

<p class="title" id="2.2.a5">
 ५. अभावाधिकरणम्
</p>

<p class="e">
 (सू. २८-३२)
</p>

<p class="sub_title" id="2.2.28">
 नाभाव उपलब्धेः ।।२८।।
</p>

<p>
पूर्वाधिकरणे बाह्यार्थवादो निराकृतः। 
इदानीं तु विज्ञानवादो निराक्रियते।
</p>

<p>
विज्ञानमूलत्वात् सर्वस्य ज्ञानस्य, 
विज्ञान-आकारत्वात् सर्वस्या उपलब्धेः 
विज्ञानमन्तरेण न कश्चित् बाह्यार्थोऽस्तीति 
स वादः। स निरस्यते नाभावेति। बाह्यार्थस्य 
अभावः अध्यवसातुं न शक्यते। कुतः? 
उपलब्धेः, उपलब्धिप्रमाणगोचरत्वात् 
सर्वस्य बाह्यार्थस्य।।
</p>

<p class="sub_title" id="2.2.29">
 वैधर्म्याच्च न स्वप्नादिवत् 
।।२९।।
</p>

<p>
विज्ञानवादी स्वप्नदृष्टान्तेन बाह्यवस्तुनोऽभावं 
निश्चेतुमशकत्। अधुना स्वप्नदृष्टान्त 
एव नोपपद्यते इति वक्ति सूत्रकारः 
वैधर्म्यादिति। जाग्रत्-स्वप्न-प्रत्यययोः 
वैधर्म्यात् अबाध-बाध-रूप-विरूद्धधर्मत्वात् 
स्वप्नादिप्रत्ययवत् जागरित-प्रत्यया 
अपि मिथ्यारूपा इति वक्तुं न शक्यते। 
स्वप्नवस्तूनि जाग्रदवस्थायां बाधितानि। 
अपि तु जाग्रदनुभूय- मानानि वस्तूनि 
कस्याञ्चिदप्यवस्थायां न बाधितानि। 
तस्माद्भवत्येव वैधर्म्यं तयोः, साधर्म्य-दृष्टान्तोऽनुपपन्नः। 
सूत्रस्थ-आदि-शब्देन माया- मरीच्युदक-गन्धर्वनगरा 
निर्दिष्टाः।।
</p>

<p class="sub_title" id="2.2.30">
 न भावोऽनुपलब्धेः ।।३०।।
</p>

<p>
बाह्यार्थ-अपलाप-वादिना ज्ञानवैचित्र्यस्य 
यद्वासनानिमित्तत्वमुक्तं 
तत् प्रत्युच्यते न भाव इत्यनेन सूत्रेण। 
वासना नाम संस्कारविशेषः। संस्कारस्तु 
विना आश्रयं न विद्यते लोके। बाह्यार्थानां 
निराकृतत्वात् विज्ञानस्य क्षणिकत्वाच्च 
निराश्रयाः एव भवन्ति तस्य वासनाः। 
अत एव ताः न विद्यन्ते। यत्तूक्तं विज्ञानवासनयोर्बाजाङ्कुरवदितरेतरहेतुत्वं 
तन्न सिध्यति, लोके तथाऽदृष्टत्वात्, 
अनवस्थादोषयुक्तत्वात्, विना 
प्रमाणं कल्पितत्वाच्च।।
</p>

<p class="sub_title" id="2.2.31">
 क्षणिकत्वाच्च ।।३१।।
</p>

<p>
आलयविज्ञानमेव वासनानामधिकरणमिति 
चेत्। न। तस्य क्षणिकत्व-अभ्युपगमात् 
अनवस्थितरूपं तत् वासनानामधिकरणं 
भवितुं नार्हति।।
</p>

<p class="sub_title" id="2.2.32">
 सर्वथाऽनुपपत्तेश्च ।।३२।।
</p>

<p>
अयं वैनाशिकराद्धान्तः सर्वप्रकारेणापि 
अनुपपन्नः उपपत्तिरहितः युक्तिहीनः 
इत्यर्थः।।
</p>

<p class="title" id="2.2.a6">
 ६. एकस्मिन्नसम्भवाधिकरणम्
</p>

<p class="e">
 (सू. ३३-३६)
</p>

<p class="sub_title" id="2.2.33">
 नैकस्मिन्नसम्भवात् ।।३३।।
</p>

<p>
इदानीम् आर्हतसमयो निरस्यते। 
जीव-अजीवादि-सप्तपदार्थाः तेषां संमताः। 
एते एव जीवादि-पञ्च-अस्तिकायाः इत्यपि 
प्रपञ्चिताः। अपि च स्यादस्तीत्यादिः 
सप्तभङ्गीनयो नाम न्यायः सर्वत्र 
अवतारितः तैः। एकत्वनित्यत्वयोरपि 
अयं न्यायः उपयोजितः। एष न्यायः 
खण्डितः अनेन सूत्रेण।
</p>

<p>
अस्य सप्तभङ्गीनयस्य अभ्युपगमः 
न युक्तः। कस्मात्? एकस्मिन् धार्मिणि 
युगपद् सदसदादि-विरूद्ध-धर्माणाम् असम्भवात् 
शीतोष्णवत्।
</p>

<p>
सर्वस्य ज्ञानस्य तैर्विकल्पितत्वात् 
तेषां ज्ञानं संशयज्ञानवद् अप्रमाणमेव 
भवेत्।
</p>

<p>
एनं नयं तेषां समये एव नियोज्य असङ्गतः 
एव स समयः इति दर्शयितुं शक्यम्।।
</p>

<p class="sub_title" id="2.2.34">
 एवं चात्माकात्स्र्न्यम् ।।३४।।
</p>

<p>
अपरो दोषोऽप्यस्ति एतस्मिन् वादे। आत्मा 
शरीरपरिमाणः इति ते वदन्ति। एवं च 
कश्चिदात्मा मनुष्यशरीरपरिमाणो 
भूत्वा कर्मवशाद् हस्तिजन्म प्राप्नुवन् 
कृत्स्नं हस्तिदेहं न पूरयेत्। तथा च अपरकर्मवशात् 
पुत्तिकाजन्म पिपीलिका जन्म वा प्राप्नुवन् 
तस्मिन् देहे कृत्स्नः न संमीयेत। समानः 
एष दोषः एकस्मिन् मनुष्यजन्मनि, 
कौमार-यौवन- स्थविर-देहाणामसमानत्वात्।
</p>

<p>
अवयव-सङ्कोच-विकास-वादोऽपि 
दुष्टः अनन्तावयवानां परिच्छिन्नदेशत्वप्रसङ्गात्, 
इतरथा जीवस्य अणुपरिमाणत्वप्राप्तेश्च।
</p>

<p>
तथाविध आत्मा अकृत्स्नोऽसर्वगतोऽनित्यो 
भवेत्।।
</p>

<p class="sub_title" id="2.2.35">
 न च पर्यायादप्यविरोधो 
विकारादिभ्यः ।।३५।।
</p>

<p>
अथ जीवावयवाः शरीरपरिमाणम् 
अनु पर्यायेण आगच्छन्ति वा निर्गच्छन्ति 
वा इति चेत्। तथाऽपि जीवस्य देहपरिमाणत्वम् 
अविरोधेन उपपादयितुं न शक्यम्। 
आगमापायिभिरवयवैः सदा 
आपूर्यमाणः अपक्षीयमाणश्च 
जीवो विकृतस्वभावः एव, तस्मादनित्यः 
एव इति दोषान्तरं प्रसज्येत।।
</p>

<p class="sub_title" id="2.2.36">
 अन्त्यावस्थितेश्चोभयनित्यत्वादविशेषः 
।।३६।।
</p>

<p>
मोक्षावस्थायां सतः जीवपरिमाणस्य 
नित्यत्वम् अभ्युपगतम् आर्हतैः। तस्मात् 
आदि-मध्य-परिमाणौ अपि नित्यौ भवेताम्। 
ततः सर्वे परिमाणाः अविशेषाः इति प्रसज्यते। 
तस्मात् एकदेहपरिमाणः एव नित्यं 
प्राप्तः न बृहत्तर-तनुतर-देहान्तरपरिमाणः। 
अथ वा अन्त्यपरिमा- णस्य नित्यत्वात्, 
जीवस्य अणुपरिमाणत्वं महत् परिमाणत्वं 
वा नित्यम् अभ्युपगन्तव्यं न शरीरपरिमाणम्।।
</p>

<p class="title" id="2.2.a7">
 ७. पाशुपताधिकरणम्
</p>

<p class="e">
 (सू. ३७-४१)
</p>

<p class="sub_title" id="2.2.37">
 पत्युरसामञ्जास्यात् ।।३७।।
</p>

<p>
ईश्वरः केवलं निमित्तकारणं 
न तु प्रकृतिः इत्ययं माहेश्वरादेर्वादः 
अधुना खण्ड्याते पत्युरित्यादिसूत्रपञ्चकेन। 
पत्युः ईश्वरस्य प्रधान-पुरूष- अधिष्ठातृत्व-द्वारा 
उच्यमानं केवलनिमित्तत्वं नोपपद्यते। 
असमञ्जासः एव एतेषां समयः ईश्वरस्य 
वैषम्य-नैर्घृण्य-अनीश्वरत्व-प्रसक्तेः।।
</p>

<p class="sub_title" id="2.2.38">
 सम्बन्धानुपपत्तेश्च ।।३८।।
</p>

<p>
अपि च ईश्वरप्रधानयोः 
न कश्चन सम्बन्धः उपपादयितुं शक्यते। 
विना सम्बन्धं प्रेर्यप्रेरकभावः 
एव न सिध्यति। संयोगरूप सम्बन्धस्तु 
दुरूपवादः तयोः निरवयवत्व-सर्वगतत्व-अभ्युपगमात्। 
तयोः आधार- आधेय-भावस्य अनिरूपितत्वात् 
समवायोऽपि न सम्भवति तस्मादसामञ्जास्यता 
दुर्निवारम्।।
</p>

<p class="sub_title" id="2.2.39">
 अधिष्ठानानुपपत्तेश्च ।।३९।।
</p>

<p>
कुम्भकारादिवत् ईश्वरस्य 
अधिष्ठातृत्वं नोपपद्यते अधिष्ठेयस्य 
मृदादिविलक्षणस्य प्रधानादेः रूपादिहीनत्वात्, 
अप्रत्यक्षत्वाच्च। तस्मादपि असामञ्जास्यं 
स्थितम्।।
</p>

<p class="sub_title" id="2.2.40">
 करणवच्चेन्न भोगादिभ्यः 
।।४०।।
</p>

<p>
यथा चक्षुरादि-करणग्रामं रूपादिहीनमपि 
पुरूषेण अधिष्ठितं तथा प्रधानमपि 
ईश्वरेण अधिष्ठितमिति चेत्। न तथा 
कल्पयितुं शक्यते। सुखदुःख-भोगादि-दर्शनादेव 
पुरूषस्य करणाधिष्ठातृत्वम् 
अनुमीयते लोके। किन्तु ईश्वरे सुखादयो 
न दृष्टाः। तस्मादनुपपन्नमेव ईश्वरा- 
धिष्ठातृत्वानुमानम्। अपि चेश्वरस्य 
संसारित्वदोषोऽपि प्रसज्येत।
</p>

<p>
सूत्रद्वयम् अन्यथाऽपि व्याख्यातुं 
शक्यते। ''अधिष्ठानानुपपत्तेश्च'' 
-अधिष्ठानं शरीरम्। प्रवर्तकत्त्वाय 
ईश्वरस्यापि शरीरं कल्पयितव्यम्। 
सा कल्पना तु अनुपपन्ना, सृष्ट्युत्तरकाले 
एव शरीरस्य भवनात्, विना शरीरं प्रवृत्त्यभावाच्च।
</p>

<p>
''करणवच्चेन्न भोगादिभ्यः''-करणवत् 
करणयुक्तं शरीरम्। अस्त्येव ईश्वरस्यापि 
शरीरमिति चेत्। तदा भोगादिप्रसङ्गात् 
ईश्वरस्य अनीश्वरत्वमनिवार्यं 
स्यात्।।
</p>

<p class="sub_title" id="2.2.41">
 अन्तवत्त्वमसर्वज्ञता वा ।।४१।।
</p>

<p>
ननु उक्तदोषाः इमे, ईश्वरस्य न 
प्रसज्येरन् तस्य सर्वज्ञत्व- अनन्तत्वयोरभ्युपगतत्वात्। 
तथाऽपि दुष्टः एव युष्माकं समयः। 
ईश्वरः सर्वज्ञः, प्रधानपुरूषाः 
अनन्ताः इति हि युष्माभिः अभ्युपगम्यते। 
यदि ईश्वरः सर्वज्ञः स्यात्, तर्हि प्रधानस्य 
पुरूषाणां आत्मनश्च इयत्तां स विजानीयात्। 
यदि विजानीयात्, अन्तवन्तः एव ते 
भवेयुः, ज्ञातत्वात्। अथ यदि तेषामनन्तत्त्वमेव 
इष्येत तदा ईश्वरः असर्वज्ञः भवेत्, तेन 
तेषां इयत्तायाः अज्ञातत्वात्। उभयथाऽपि 
दोषः परिनिष्ठित एव।।
</p>

<p class="title" id="2.2.a8">
 ८. उत्पत्त्यसम्भवाधिकरणम्
</p>

<p class="e">
 (सू. ४२-४५)
</p>

<p class="sub_title" id="2.2.42">
 उत्पत्त्यसम्भवात् ।।४२।।
</p>

<p>
तार्किकैः प्रतिष्ठितस्य केवल-ईश्वर-निमित्तकारण-वादस्य 
निरा- करणं कृतम्। अधुना कैश्चिदंशैः 
श्रुत्यनुसारि भागवतमतं निराक्रियते।
</p>

<p>
वासुदेवाख्यः परमात्मा आत्मना आत्मानं 
वासुदेव-सङ्कर्षण- प्रद्युम्न-अनिरूद्ध-व्यूह-रूपेण 
चतुर्धा प्रविभज्य तिष्ठति। तत्र वासुदेवाख्यः 
परमात्मा पराप्रकृतिः। इतरे तु कार्याः। 
सङ्कर्षणो नाम जीवः। प्रद्युम्नः मनः। 
अनुरूद्धोऽहङ्कारः इति ते मन्यन्ते।
</p>

<p>
तत्र भगवतः वासुदेवस्य परमात्मत्वं 
पराप्रकृतित्वं च, अभिगम- नादिद्वारा 
तस्य गम्यत्वं च अस्मदादेरपि सम्मतमेव। 
न तु सङ्कर्षणाख्यस्य जीवस्य परमात्मनः 
वासुदेवादुत्पत्तिः अभिमता, तस्याः 
असम्भवात्, जीवस्य अनित्यत्वप्रसङ्गात्, 
श्रुतिविरोधाच्च।।
</p>

<p class="sub_title" id="2.2.43">
 न च कर्तुः करणम् ।।४३।।
</p>

<p>
कर्तुः सङ्कर्षणाख्यात् जीवात् 
करणम् प्रद्युम्नाख्यं मनः न उत्पद्यते। 
कस्माच्चित् पुरूषात् परश्वादिकरणस्य 
उत्पत्तिः न कदाचिदपि दृष्टा लोके। 
दृष्टान्ताभावात् श्रुत्यभावाच्च 
न युक्ता एषा कल्पना।।
</p>

<p class="sub_title" id="2.2.44">
 विज्ञानादिभावे वा तदप्रतिषेधः 
।।४४।।
</p>

<p>
अथ यदि वासुदेवादयः चत्वारः 
अपि ज्ञानैश्वर्यादि-गुणसम्पन्नाः ईश्वराः 
एव, न तु जीवादयः इति मन्येत, तथाऽपि 
उत्पत्त्यसम्भवो नाम दोषः न प्रतिषिध्यते 
किं तु तदवस्थः एव, प्रकारान्तरेण 
प्राप्यमाणत्वात्। एकेन ईश्वरेणापि 
सृष्टिकार्यसिद्धेः व्यर्था एव 
एषा चतुर्विधेश्वरकल्पना। स्वसिद्धान्तहानिरपि 
भवति एको वासुदेवः एव परमार्थतत्त्वमिति 
अभ्युतगतत्वात्। अथ एते चत्वारः एकस्यैव 
भगवतः व्यूहाः समान- धर्माणः इति 
उच्येत तर्हि अतिशय-अभावात् सङ्कर्षणादीनामुत्पत्तिः 
एव न सम्भवति। विना अतिशयं कार्यकारणविभागः 
एव नावकल्पते। अपि च सर्वस्य जगतो 
भगवद्व्यूहत्वात् चतुःसङ्ख्यायामेव 
व्यूहपरिच्छेदः न युक्तः।।
</p>

<p class="sub_title" id="2.2.45">
 विप्रतिषेधाच्च ।।४५।।
</p>

<p>
गुणानां गुणित्वेन उक्तत्वात् वेदनिन्दायुक्तत्वाच्च 
विप्रतिषेधपूरित- मेवैतच्छास्त्रम्। 
अतोऽसमञ्जासम्।।
</p>

  </div>
</body>
</html>
