<!DOCTYPE html>
<html>

<head>
	<meta charset="UTF-8"/>
	<title>दिव्यत्रायपादार्पितपुष्पमञ्जरी</title>
	<link href="../style/reset.css" rel="stylesheet"/>
	<link href="../style/style.css" rel="stylesheet"/>
</head>


<body>

<div id="page">

<div class="article_title">
 चतुर्थोऽध्यायः
</div>

<p class="sub_article">
 प्रथमः पादः
</p>

<p class="title">
 १. आवृत्त्यधिकरणम्
</p>

<p>
 (सू. १-२)
</p>

<p class="sub_title">
 आवृत्तिरसकृदुपदेशात् 
।।१।।
</p>

<p>
पूर्वस्मिन्नध्याये साधनचिन्ता 
कृता। अत्र अध्याये तत्फलं विचिन्त्यते। 
प्रथमं तावत् साधनचिन्ता एव प्रवृत्ता।
</p>

<p>
'आत्मा वा अरे द्रष्टव्यः' (बृ. उ. ४.५.६) इत्यादिषु 
श्रुतिवाक्येषु उक्तानि श्रवणमननादीनि 
सकृत् कर्तव्यानि असकृद्वा इति 
संशये, प्राप्तं तावत् प्रयाजादिवत् 
सकृदेवेति, तावता शास्त्रस्य कृतार्थत्वात्। 
सिद्धान्तस्तु असकृदिति।
</p>

<p>
प्रयाजादि कर्म तु अदृष्टफलम्। 
विद्या तु मुक्तिरूप-दृष्टफला। 
तस्मात् तण्डुलाघातवत् दर्शनपर्यन्तं 
प्रत्ययावृत्तिः कर्तव्या। अपि 
च मनननिदिध्यासने आवृत्तिस्वरूपे 
एव। अथ च विद्युपास्त्योः ऐकार्थ्यं 
दृष्टं वेदान्तेषु। असकृदुपदेशोऽपि 
भवति क्वचित्क्वचित्। तस्मादावृत्तिः 
कर्तव्या सति सकृदुपदेशे असकृदुपदेशे 
वा।।
</p>

<p class="sub_title">
 लिङ्गाच्च ।।२।।
</p>

<p>
'रश्मींस्त्वं पर्यावर्तयात्' (छां. उ. 
१.५.२) इत्यत्र रश्मिबहुत्वदृष्ट्या उपासनायाः 
आवृत्तिः उपदिष्टा। तद्वत् सर्वप्रत्ययेषु 
अपि आवृत्तिः कर्तव्या इति अवगम्यते।
</p>

<p>
 अत्र कश्चित् प्रत्यवतिष्ठते-नित्यशुद्धबुद्धमुक्तस्वभावस्य 
परब्रह्मणः आत्मत्वात्, तद्गमकस्य 
प्रत्ययस्य आवृत्तिः अनावश्यिका। 
अपि च यत् सकृदुक्त्या न अनुभूयते 
तत् असकृदुक्त्याऽपि न एव अनुभूयते 
इति।
</p>

<p>
अत्र वदामः। यः सर्वप्रतिबन्धशून्यः 
अव्याहतबुद्धिः परिशुद्धात्मा सकृदुक्तमेव 
ब्रह्मात्मत्वमनुभवति तं प्रति 
आवृत्तिः अनर्थिका स्यात्। किन्तु 
यः मलिनचित्तः मन्दबुद्धिः 
सकृदुक्त्या ब्रह्मात्मभावमनुभवितुं 
न शक्नोति तं प्रति आवृत्तिः उपयुक्ता 
एव। तत्त्वमसीति (छां. उ. ६.८.७) नवकृत्वः 
उपदेशः एवमेव दर्शयति।
</p>

<p>
तत्त्वमसीति वाक्यार्थज्ञानं ब्रह्मात्मैक्य-अनुभव-पर्यवसानम्। 
वाक्यार्थज्ञानं तु पदार्थज्ञानाद्भवति। 
पदार्थस्तु एवम्-जगज्जन्मादि- कारणं 
सर्वसंसारधर्मवार्जितं परं ब्रह्म 
एव तत्-पद-वाच्यम्। देहादि- सर्व-कोशेभ्यः 
विलक्षणः साक्षीचैतन्यरूपः 
प्रत्यगात्मा त्वं-पद-वाच्यः। वाक्यं 
च त्वं पदार्थस्य तत्-पदार्थत्वमेव अवगमयति। 
अज्ञान-संशय- मिथ्याज्ञानैः येषां पदार्थज्ञानं 
प्रतिबद्धं तेषां पदार्थविवेकाय 
आवृत्तिः अभ्युपगन्तव्या।
</p>

<p>
आवृत्तिस्तु अज्ञाननिवर्तकः 
शास्त्रयुक्तीनाम् अभ्यासः, न केवलः 
वाक्यजपः।।
</p>

<p class="title">
 २. आत्मत्वोपासनाधिकरणम्
</p>

<p>
 (सू. ३)
</p>

<p class="sub_title">
 आत्मेति तूपगच्छन्ति ग्राहयन्ति 
च।।३।।
</p>

<p>
यः शास्त्रोक्तः परमात्मा किं स 
आत्मत्वेन ग्रहीतव्यः आहोस्वित् अन्यः 
इति संशयः। अन्यः इति पूर्वपक्षः ईश्वरस्य 
संसारिरूपत्वस्य अभ्युपगमे अनीश्वरत्वप्रसङ्गात्, 
संसारिणः ईश्वरत्वेऽभ्युपगते अधिकार्य- 
भावात् शास्त्रानर्थ्यप्रसङ्गात्। सिद्धान्ते 
तु परमेश्वरः आत्मत्वेनैव ग्रहीतव्यः। 
कस्मात्? जाबालादिश्रुतयः परमात्मानम् 
आत्मत्वेनैव उपगच्छन्ति, तस्मात्। 'त्वं 
वा अहमस्मि भगवो देवतेऽहं वै त्वमसि' इति श्रुतिः। 
ग्राहयन्ति च अन्याः श्रुतयः 
आत्मनः ब्रह्मत्वं 'तत् सत्यं स आत्मा तत्त्वमसि' 
(छां. उ. ६.८.७) इत्यादयः। जीवेश्वरभेदस्य 
मिथ्यात्वात् पूर्वपक्षोक्तदोषाः न सम्भवन्ति।।
</p>

<p class="title">
 ३. प्रतीकाधिकरणम्
</p>

<p>
 (सू. ४)
</p>

<p class="sub_title">
 न प्रतीके न हि सः ।।४।।
</p>

<p>
'मनो ब्रह्मेत्युपासीत' (छां.उ.३.१८.१) 
इत्यादिषु प्रतीकेषु आत्मबुद्धिः 
कर्तव्या उत न इति संशयः। आत्मनः ब्रह्मत्वात् 
प्रतीकस्य च ब्रह्मविकारत्वात् 
आत्मबुद्धिः तत्र कर्तव्या इति प्राप्ते 
समाधीयते न प्रतीके इति। प्रतीके 
आत्मबुद्धिः न करणीया। कस्मादेवम्? 
सः उपासकः भिन्नानि प्रतीकानि 
आत्मत्वेन न हि आकलयेत्। यत्तूक्तं 
प्रतीकानां ब्रह्मवैकार्यात् 
ते अपि ब्रह्मैव इति तदसत्। आब्रह्मज्ञानं 
विकाराणां विकारत्वं तदवस्थमेव; 
तस्मात् भेदोऽपि वर्तते एव। न हि रूचकः 
स्वस्तिको भवति। अपि तु यदा सुवर्णत्वेन 
गृह्णीयात् तदा भेदोऽपि निवर्तेत। तद्वत् 
यदा प्रतीकः ब्रह्मत्वेन गृहीतः 
तदा स नास्ति एव, तत् कुतः तस्मिन्नात्मबुद्धिः?
</p>

<p class="title">
 ४. ब्रह्मदृष्ट्याधिकरणम्
</p>

<p>
 (सू. ५)
</p>

<p class="sub_title">
 ब्रह्मदृष्टिरूत्कर्षात् 
।।५।।
</p>

<p>
'आदित्यो ब्रह्मेत्यादेशः', 'मनो 
ब्रह्मेत्युपासीत' इत्यादिश्रुतिवाक्येषु 
ब्रह्मदृष्टिः आदित्यादिषु उक्ता 
आहोस्वित् विपर्ययेण इति संशयः। 
ब्रह्मणि एव आदित्यादिदृष्टिः 
कर्तव्या, ब्रह्मणः एव उपास्यत्वात्, 
तस्य उपासनायाः एव फलवत्त्वात्; 
अथवा नियमाभावात् अन्यतरा स्यात् 
इति पूर्वः पक्षः। आदित्यादिषु प्रतीकेषु 
ब्रह्मदृष्टिः कर्तव्या न विपर्ययेण, 
उत्कर्षात् इति सिद्धान्तः। निकृष्टेषु 
एव उत्कृष्टदृष्टिः अध्यस्ता लोके 
दृष्टा, न उत्कृष्टेषु निकृष्टदृष्टिः, 
यथा क्षत्तरि राजदृष्टिः। निर्धारिते 
शास्त्रार्थे लौकिकस्य न्यायस्य अनपेक्षा 
भवति, यद्यपि सन्दिग्धे तन्निर्णयाय 
लौकिकन्यायस्य आश्रयणीयत्वं 
अविरूद्धमेव। अपि च आदित्यादीनां 
शब्दानां प्राथम्यात्, ब्रह्मशब्दस्य 
'इति'-परत्वात् च आदित्यादीनां शब्दानां 
मुख्यवृत्तिः ब्रह्मशब्दस्य गौणवृत्तिश्च 
आश्रयणीये। एवमपि ब्रह्मैव उपासितमिति, 
फलसिद्धौ न संशयः।।
</p>

<p class="title">
 ५. आदित्यादिमत्यधिकरणम्
</p>

<p>
 (सू. ६)
</p>

<p class="sub_title">
 आदित्यादिमतयश्चाङ्ग 
उपपत्तेः ।।६।।
</p>

<p>
'य एवासौ, तपति तमुद्गीथमुपासीत' 
(छां. उ. १.३.१) इत्यादिषु उद्गीथादि-कर्माङ्गे 
आदित्यादिदृष्टिः विधीयते उत 
आदित्यादौ उद्गीथादि- दृष्टिरिति 
सन्दिह्यते, अन्यतराम् उत्कृष्टाम् 
इति वक्तुं हेत्वभावात्। न हि तत्र कश्चिन्नियामकोऽस्ति, 
अथवा नियमेन आदित्यादिषु एव उद्गीथादिदृष्टिः 
उद्गीथादीनां कर्मात्मकत्वात् कर्मणश्च 
फलदातृत्व- शक्तिमत्वात् इति 
पूर्वपक्षः। एवमुपास्यमाना एव हि आदित्यादयः 
फलकारणानि भवन्ति। 
</p>

<p>
एवं प्राप्ते प्रतिसमाधत्ते सूत्रेण। 
अङ्गे उद्गीथादि-कर्माङ्गे आदित्यादि- 
मतयः कर्तव्याः एवमेव कर्मसमृद्धेरूपपत्तेः। 
उद्गीथादीनि कर्माङ्गानि आदित्यादिदृष्ट्या 
उपास्यमानानि संस्कृतान भूत्वा फलसमृद्धिहेतूनि 
भवन्ति। 'यदेव विद्यया करोति तदेव वीर्यवत्तरं 
भवति' (छां. उ. १.१.१०) इति श्रुतिः। फलस्वरूपत्वादादित्यादीनां, 
तेषामुत्कर्षः अपि सम्भावयितुं 
शक्यते। अपि च 'ओमित्येतदक्षरमुद्गीथमुपासीत' 
(छां. उ. १.१.१) इत्यत्र श्रुतिरेव उद्गीथस्य 
उपास्यत्वं श्रावयति। तस्मा- दादित्यादिमतिः 
उद्गीथादिषु कर्तव्या न विपर्ययेण।।
</p>

<p class="title">
 ६. आसीनाधिकरणम्
</p>

<p>
 (सू. ७-१०)
</p>

<p class="sub_title">
 आसीनः सम्भवात् ।।७।।
</p>

<p>
कर्माङ्गावबद्धानामुपासनानां 
कर्मतन्त्रत्वात्, सम्यग्दर्शनस्य 
च वस्तुतन्त्रत्वात् तेषु आसनादिनियमो 
नास्ति। अपि तु इतरेषूपासनेषु अस्त्येव। 
आसीनः सन् एव उपासकः उपासनायां 
प्रवृत्तो भवेत्। स्थानधावनशयनादिषु 
चित्तं विक्षिप्तं भवति। आसीनस्य तु उपासनं 
सौलभ्येन सम्भवति।।
</p>

<p class="sub_title">
 ध्यानाच्च ।।८।।
</p>

<p>
समानप्रत्ययप्रवाहकरणम् 
उपासनम्। तदेव ध्यानम्। ध्यानस्य च 
आसनमावश्यकम् अनायासहेतुत्वात् 
तस्य। तस्मादपि आसीनः एव उपासीत।।
</p>

<p class="sub_title">
 अचलत्वं चापेक्ष्य ।।९।।
</p>

<p>
'ध्यायतीव पृथिवी' (छां.उ.७.६.१) 
इत्यादिषु ध्यायतिशब्दः पृथिव्यादिविषये 
अचलत्वापेक्षया एव उपयुज्यते। 
तस्मादपि अचल- त्वात्मकम् आसनं 
भवति ध्यानस्य, अत एव तत् उपासनायाः, 
आवश्यकम्।।
</p>

<p class="sub_title">
 स्मरन्ति च ।।१०।।
</p>

<p>
'शुचौ देशे प्रतिष्ठाप्य स्थिरमासनमात्मनः' 
(गीता ६.१८) इति हि स्मृतिः।।
</p>

<p class="title">
 ७. एकाग्रताधिकरणम्
</p>

<p>
 (सू. ११)
</p>

<p class="sub_title">
 यत्रैकाग्रता तत्राविशेषात् 
।।११।।
</p>

<p>
यथा वैश्वदेवादिकर्मसु दिग्देशकालनियमोऽस्ति 
तद्वदुपासनेषु न। यत्र दिशि देशे काले 
वा एकाग्रता मनःसौकर्येण भवति 
तत्रैवोपासीत दिगादिविशेष-अश्रवणात्।।
</p>

<p class="title">
 ८. आप्रायणाधिकरणम्
</p>

<p>
 (सू. १२)
</p>

<p class="sub_title">
 आ प्रायणात् तत्रापि हि दृष्टम् 
।।१२।।
</p>

<p>
सम्यग्दर्शनफलानामुपासनानां 
फलपर्यन्तमेव आवृत्तिः। अपि 
तु अभ्युदयफलानामुपास्तीनां 
प्रत्ययावृत्तिः आ प्रायणात् 
मरणपर्यन्तं करणीया। हि यस्मात् 
तत्रापि प्रायणकालेऽपि प्रत्ययानुवृत्तिं 
दर्शयति श्रुतिः 'स यावत्क्रतुरस्माल्लोकात्प्रैति' 
(श. ब्रा. १०.६.२.१) इति। स्मृतिरपि 'यं यं 
वाऽपि स्मरन्भावं त्यजत्यन्ते कलेवरम्' 
(गीता ८.६) इति एतमेवार्थं द्योतयति।।
</p>

<p class="title">
 ९. तदधिगमाधिकरणम्
</p>

<p>
 (सू. १३)
</p>

<p class="sub_title">
 तदधिगम उत्तरपूर्वाघयोरश्लेष-विनाशौ
तद्व्यपदेशात्।।१३।।
</p>

<p>
ब्रह्मविद्याफलं प्रति चिन्ता 
क्रियते इदानीम्। ब्रह्मज्ञाने सति 
तद्विपरीतफलं पापं विनश्यति 
उत न इति सन्देहः। कर्मणः फलार्थत्वात्, 
फलोत्पत्तिम् अकुर्वत्, कर्म न 
क्षीयते इति प्राप्ते ब्रूमः, तदधिगमे 
इति। ब्रह्माधिगमे सति उत्तराघस्य 
अश्लेषः अलेपः, पूर्वाघस्य च विनाशः। 
तदेतत् व्यपदिश्यते 'यथा पुष्करपलाशे 
आपो न श्लिष्यन्ते एवमेवं- विदि पापं कर्म 
न श्लिष्यते' (छां. उ. ४.१३.३), 'तद्यथेषीकातूलमग्नौ 
प्रोतं प्रदूयेत एवं हास्य सर्वे पाप्मानः 
प्रदूयन्ते' (छां. उ. ५.३४.३), 'भिद्यते हृदयग्रन्थिः....क्षीयन्ते 
चास्य कर्मणि' (मुं. उ. २.२.८) इत्यादिश्रुतिभिः।।
</p>

<p class="title">
 १०. इतरासंश्लेषाधिकरणम्
</p>

<p>
 (सू. १४)
</p>

<p class="sub_title">
 इतरस्याप्येवमसंश्लेषः 
पाते तु ।।१४।।
</p>

<p>
ब्रह्मज्ञानस्य पापनाशकशक्तिः 
शास्त्रप्रामाण्यात् उक्ता। इदानीं तस्य 
पुण्यनाशकशक्तिरपि उच्यते, 
अघवत् पुण्यस्याऽपि बन्धहेतोः। इतरस्य 
पुण्यकर्मणः अपि एवम् अघवत् असंश्लेषः, 
विनाशश्च भवतः इति 'उभे उ हैवैष एते तरति' 
(बृ.उ.४.४.२२) इत्यादि श्रुतिभ्यः अवगम्यते। 
सूत्रे तुशब्दो अवधारणे। पाते शरीरस्य विदुषः, 
मुक्तिः धर्माधर्मरूपेभ्यः सर्वेभ्यः 
कर्मभ्यः अवश्यं भाविनी एव।।
</p>

<p class="title">
 ११. अनारब्धाधिकरणम्
</p>

<p>
 (सू. १५)
</p>

<p class="sub_title">
 अनारब्धकार्ये एव तु पूर्वे तदवधेः 
।।१५।।
</p>

<p>
ज्ञानिनः सर्वाणि कर्माणि अविशेषेण 
प्रदूयन्ते आहोस्वित् अनारब्धफलानि 
एव इति संशयः। 'उभे' इति अविशेषेण उक्तत्वात् 
सर्वाणि क्षीयन्ते इति पूर्वपक्षः। पूर्वे जन्मान्तरसञ्चिते 
अनारब्धकार्ये सुकृतदृष्कृते 
एव ब्रह्मज्ञानेन क्षीयेते न आरब्धकार्ये। 
कुतः? तदवधेः। शरीरपात-अवधि-करणात् 
क्षेमप्राप्तेः। शरीरं च आरब्धस्य कार्यम्। 
तस्मादेवम्।।
</p>

<p class="sub_title">
 १२. अग्निहोत्राद्यधिकरणम्
</p>

<p>
 (सू. १६-१७)
</p>

<p  class="sub_title">
 अग्निहोत्रादि तु तत्कार्यायैव 
तद्दर्शनात् ।।१६।।
</p>

<p>
प्राग्ज्ञानात् कृतानि अग्निहोत्रादीनि 
कर्माणि तत्कार्याय मोक्षाय एव भवन्ति। 
तदेतत् दृष्टम् 'तमेतं वेदानुवचनेन.... 
ब्राह्मणाः विविदि- षन्ति यज्ञेन दानेन' 
(बृ.उ.४.४.२२) इत्यादिश्रुतौ। न तावदिह ज्ञानकर्मणोः 
समुच्चयः अभिप्रेतः; अपि तु 
ज्ञानस्य यत् कार्यं मोक्षरूपं, तदेव 
परंपरया कर्मभिरपि संपाद्यते 
इत्येव अभिप्रायः।।
</p>

<p class="sub_title">
 अतोऽन्यापि ह्येकेषामुभयोः 
।।१७।।
</p>

<p>
अतः अग्निहोत्रादिनित्यकर्मणः 
अन्या अपि पुण्यकृत्या या फलाभिसन्धिना 
सह क्रियते तस्याः अपि अश्लेषविनाशौ 
सम्भवतः। एके शाखिनः 'सुहृदः साधुकृत्यामुपयन्ति' 
इत्यत्र, यां साधुकृत्यामधीयते 
सा एषा अग्निहोत्रादिनित्यकर्मणः 
अन्या इति न विरूध्यते तस्या अपि अश्लेषविनाशवचनम्। 
एतत् उभयोः जैमिनिबादरायणाचार्ययोः 
सम्मतम्।।
</p>

<p class="title">
 १३. विद्याज्ञानसाधनाधिकरणम्
</p>

<p>
 (सू. १८)
</p>

<p class="sub_title">
 यदेव विद्ययेति हि ।।१८।।
</p>

<p>
उपासनायुक्तानि, अग्निहोत्रादिकर्माणि 
श्रूयन्ते वेदेषु। केवलान्यपि किं 
तानि विद्यायुक्तानि एव उत उभयानि 
अपि ब्रह्मप्राप्ति-कारणानि इतीदानीं 
विचार्यते। 'यदेव विद्यया करोति....तदेव 
वीर्यवत्तरं भवति' (छां. उ. १.१.१०) इत्यत्र 
विद्यायुक्तस्य कर्मणः वीर्यवत्तरत्वोक्तिद्वारा 
श्रुतिः विद्याविहीनस्य कर्मणः 
अपि वीर्यवत्त्वं दर्शयति। अतः तदपि 
ब्रह्माधिगमोपायो भवति इति सिद्धान्तः।।
</p>

<p class="title">
 १४. इतरक्षपणाधिकरणम्
</p>

<p>
 (सू. १९)
</p>

<p class="sub_title">
 भोगेन त्वितरे क्षपयित्वा सम्पद्यते 
।।१९।।
</p>

<p>
इतरे आरब्धे सुकृतदृष्कृते उपभोगेनैव 
क्षपयित्वा नाशयित्वा ज्ञानी सति देहपाते, 
ब्रह्म सम्पद्यते, कैवल्यमश्नुते, 
न पुनरावर्तते निमित्ताभावात् इति 
भावः।।
</p>

</div>
</body>
</html> 
