<!DOCTYPE html>
<html>

<head>
	<meta charset="UTF-8"/>
	<title>दिव्यत्रायपादार्पितपुष्पमञ्जरी</title>
	<link href="../style/reset.css" rel="stylesheet"/>
	<link href="../style/style.css" rel="stylesheet"/>
</head>


<body>

<div id="page">

<div class="article_title">
 तृतीयः पादः
</div>

<p class="title">
 १. सर्ववेदान्तप्रत्ययाधिकरणम्
</p>

<p class="sub_title">
 सर्ववेदान्तप्रत्ययं चोदनाद्यविशेषात् 
।।१।।
</p>

<p>
एतस्मिन् पादे प्रतिवेदान्तं सगुणब्रह्मविज्ञानानि 
प्राणादिविज्ञानानि च भिद्यन्ते उत न इति 
विचार्यते। बाह्यान्तरादिसर्वभेदशून्यत्वाद्ब्रह्मणः 
तद्विज्ञानानि भिद्यन्ते उत न इति एष संशयः 
एव तावत् अनुपपन्नः इति चेत्। न अनुपपन्नः, 
सगुणब्रह्मविषयत्वात् प्राणादिविषयत्वाच्च 
एतस्य विज्ञानस्य।
</p>

<p>
पूर्वपक्षस्तु-भिद्यन्ते प्रतिवेदान्तं 
विज्ञानानि नाम-रूप-धर्मादि- भेदात् इति। तैत्तिरीयकं 
वाजसनेयकम् इत्यादयः नामभेदाः। 
एकस्याम् एव पञ्चाग्निविद्यायाम् 
वाजसनेयके षडग्नयः छान्दोग्ये 
तु पञ्च एव श्रूयन्ते इति रूपभेदः। ब्रह्मविद्याप्रदाने 
आथर्वणिकानां शिरोव्रतं विहितम् 
इति धर्मभेदः। पुनरूक्त्यादयोऽपि 
एवमेव योजयितव्याः। 
</p>

<p>
एवं प्राप्ते उच्यते-प्रतिवेदान्तम् 
इति। प्रतिवेदान्तम् उक्तानि प्राणादिविज्ञानानि 
तत्तद्वेदान्ते तानि तानि एव, न भिन्नानि। कस्मात्? 
चोदनादि-अविशेषात्। आदिशब्देन संयोग-रूप-समाख्याश्च 
ग्रहीतव्याः। वाजसनेयिनां छन्दोगानां 
च 'यो ह वै ज्येष्ठं च श्रेष्ठं च 
वेद' (बृ.उ.६.१.१; छां. उ. ५.१.२.) इति चोदना समाना। 
उपासकानां ज्येष्ठत्वादि-प्राप्ति-रूप-फलसंयोगश्च 
तुल्यः। मुख्यप्राण एव तेषामुभ- येषाम् 
उपास्यः इति रूपमपि अविशिष्टम्। 
समाख्या च प्राणविद्या इति प्रसिद्धा 
उभयोः शाखयोः। पञ्चाग्निविद्याप्रभृतिषु 
इतरासु विद्यासु अपि एवमेव विज्ञेयम्। 
तस्मात् विज्ञानानि प्रतिवेदान्तं न भिद्यन्ते।।
</p>

<p class="sub_title">
 भेदान्नेति चेन्नैकस्यामपि 
।।२।।
</p>

<p>
वाजसनेयिनां षडग्नयः छन्दोगानां 
तु पञ्चैव इत्येवंजातीयक- 
रूपभेदात् न ऐकविद्यमिति चेत्। 
न। एकस्यामपि विद्यायाम् एवं- जातीयक-गुणभेदः 
उपपद्यते। यथा षोडशिग्रहणस्य 
विकल्पे सत्यपि अतिरात्रं न भिद्यते तथा 
अल्पभेदे सत्यपि न भेदः एतयोः। छन्दोगाश्च 
षष्ठम् अग्निम् अपि पठन्ति 'तं प्रेतमितो दिष्टमग्नये 
हरन्ति' (छां. उ. ५.९.२) इति। किन्तु पञ्चसङ्ख्यायाः 
उपासनार्थं कल्पिताग्निविषयत्वात् 
अत्रोक्तः अग्निः न षष्ठः, प्रत्युत 
प्रसिद्धाग्नेः अनुवाद एव इति मन्तव्यम्।।
</p>

<p class="sub_title">
 स्वाध्यायस्य तथात्वेन हि समाचारेऽधिकाराच्च
सववच्च तन्नियमः ।।३।।
</p>

<p>
धर्मविशेषस्य विद्याभेदकत्वम् 
इदानीं निराक्रियते। आथर्वणिकोप- 
निषदि उक्तं शिरोव्रतं न ब्रह्मविद्यायाः 
नियमः, किन्तु स्वाध्यायस्य नियम 
एव। एतस्मिन् समाचाराख्यग्रन्थः 
एव प्रमाणम्। अधिकारात् अधिकृतविषयात् 
एतत्-शब्दात् स्वाध्यायविषयः एव एतन्नियमः 
इति अवगम्यते। तन्नियमः सववत्। 
सवः होमः। होमार्थं त्रयोऽग्नयः 
गार्हपत्यादयः वेदेषु प्रसिद्धाः। 
किन्तु सौर्यादिशतौदनपर्यन्ताः 
सप्त-सवाः एकार्षिनाम्नि एकस्मिन्नग्नौ 
एव हूयेरन्निति नियमोऽस्ति आथर्वणे। 
तद्वत् शिरोव्रतमपि आथर्वणिकानां 
स्वाध्याये एव नियतम्।
</p>

<p class="sub_title">
 दर्शयति च ।।४।।
</p>

<p>
'सर्वे वेदा यत्पदमामनन्ति' (क. उ. 
२.१५) इत्यादीनि वेदान्त- वाक्यानि 
स्वत एव वेद्यस्य एकत्वं गमयन्ति। तस्मादपि 
विद्यैकत्वं सिद्धम्।।
</p>

<p class="title">
 २. उपसंहाराधिकरणम्
</p>

<p>
 (सू. ५)
</p>

<p class="sub_title">
 उपसंहारोऽर्थाभेदाद्विधिशेषवत्समाने 
च ।।५।।
</p>

<p>
इदानीं विद्यैकत्वस्य प्रयोजनमभिधीयते। 
एकत्र उक्तायाः विद्यायाः गुणाः 
अन्यत्र उक्तायां समानविद्यायाम् 
अपि उपसंहर्तव्याः। कस्मात्? अर्थाभेदात्, 
विद्योपकारकत्वरूपस्य अर्थस्य 
सामान्यात्। अत्र दृष्टान्तः विधिशेषवदिति। 
विधिशेषानाम् एकत्र उक्तानाम् अग्निहोत्रादिधर्माणाम् 
अन्यत्रापि यथा उपसंहारः-अग्निहोत्रकर्मणः 
सर्वत्र एकत्वात्-तथा इहापि मन्तव्यम्।।
</p>

<p class="title">
 ३. अन्यथात्वाधिकरणम्
</p>

<p>
 (सू. ६-८)
</p>

<p class="sub_title">
 अन्यथात्वं शब्दादिति चेन्नाविशेषात् 
।।६।।
</p>

<p>
पूर्वपक्षसूत्रमेतत्। उपक्रमभेदात् 
वाजसनेयके छान्दोग्ये च उक्ते 
उद्गीथविद्ये परस्परभिन्ने इति चेत्। 
न। अतीतानन्तरयोः अधिकरणयोः 
सिद्धान्तिना वेदान्तान्तर्गतविद्यैकत्वप्रतिपादनाय 
ये ये न्यायाः उदिताः तैरेव न्यायैः 
वाजसनेयके छान्दोग्ये च उक्ते 
उद्गीथविद्ये अभिन्ने।।
</p>

<p class="sub_title">
 न वा प्रकरणभेदात् परोवरीयस्त्वादिवत् 
।।७।।
</p>

<p>
इदानीं पूर्वपक्षं निराकृत्य सिद्धान्तम् 
अवतारयति न वेति। प्रकरणभेदात् 
उपक्रमभेदात् न विद्यैकत्वम्। 
छान्दोग्ये उद्गीथावयवः ओङ्कारः 
एव उपास्यत्वेन उपदिष्टः। वाजसनेयके 
तु सकला उद्गीथ- भक्तिः निर्दिष्टा। 
अपि च उपास्यः प्राणः उद्गीथकर्तृत्वेन 
व्यपदिष्टः। यथा छान्दोग्यस्य एकस्यां 
शाखायाम् उक्तः अपि उद्गीथः एकत्र 
परोवरीयस्त्वादिगुणाध्यासतया 
उपास्यः अन्यत्र हिरण्यश्मश्रुत्वादि- 
गुणाध्यासतया उपास्यः इति न विद्यैक्यं 
शक्यते वक्तुम्, तथा इहापि ज्ञातव्यम्।।
</p>

<p class="sub_title">
 संज्ञातश्चेत् तदुक्तमस्ति तु 
तदपि ।।८।।
</p>

<p>
उद्गीथविद्येति संज्ञासामान्यात् 
एकविद्यात्वमस्तीति चेत्। एतत् 
प्रत्युक्तमस्ति 'न वा प्रकरणभेदात्....' 
इति सूत्रे (७) एव। संज्ञासाम्ये सत्यपि भिन्नविद्यात्वम् 
दृष्टं छान्दोग्ये एव। अथ वा अग्निहोत्रदर्शपूर्ण- 
मासादीनि कर्माणि एकग्रन्थपरिपठितत्वात् 
काठकादिनाम-सामान्य- भाजीनि अपि 
भिन्नकर्माणि एव तथा इहापि स्यात्।।
</p>

<p class="title">
 ४. व्याप्त्यधिकरणम्
</p>

<p>
 (सू. ९)
</p>

<p class="sub_title">
 व्याप्तेश्च समञ्जासम् ।।९।।
</p>

<p>
'ओमित्येतदक्षरमुद्गीथमुपासीत' 
इति छान्दोग्यवाक्ये (१.१.१) ओङ्कारोद्गीथयोः 
सम्बन्धः किं रूपः? अध्यास-अपवाद-एकत्व-विशेष- 
णेषु कतमत् उपपद्यते? फलाभावात् 
अध्यास-अपवादौ निराकर्तव्यौ। एकार्थयोः 
द्विशब्दयोः प्रयोजनाभावात् 
एकत्वपक्षः अपि दुष्टः। ओङ्का- रस्य 
सर्ववेदव्याप्तेः कतमः उपास्यः 
इति सन्देहे सति सामवेदान्तर्गतः उद्गीथभक्त्यवयवः 
ओङ्कारः एव इह उपास्यत्वेन निर्दिष्टः 
इति एष विशेषणपक्ष एव समञ्जासः।।
</p>

<p class="title">
 ५. सर्वाभेदाधिकरणम्
</p>

<p>
 (सू. १०)
</p>

<p class="sub_title">
 सर्वाभेदादन्यत्रेमे ।।१०।।
</p>

<p>
वाजसनेयके छान्दोग्ये च 
प्राणविद्याप्रकरणे प्राणस्य 
ज्येष्ठत्व- श्रेष्ठत्वादिगुणैः सह वसिष्ठत्वादयो 
गुणा अपि श्रुताः। कौषीतक्युप- 
निषदि तु वसिष्ठत्वादयो न श्रुताः। 
कौषीतकी प्रभृतिषु अनुक्ताः 
सर्वे गुणाः विद्यैकत्वहेतोः उपसंहर्तव्याः 
उत न इति संशयः। नेति पूर्वपक्षः, 'य 
एवं वेद' इति तत्र तत्र एवं शब्दस्य प्रयोगात्। 
एवंशब्दस्तु प्रकृतान् एव निर्दिशति न शाखान्तरे 
वर्तमानान् अप्रकृतान् विप्रकृष्टान् 
वा। सूत्रकृन्मतं तु एकत्र उक्तान् गुणान् 
अन्यत्रापि समानविद्यायाम् अस्येयुः 
इति। सर्वेषु गुणेषु अनुक्तेषु अपि गुणिनः 
प्राणस्य सामान्यात् एष उपसंहारः न्याय्यः।।
</p>

<p class="title">
 ६. आनन्दाद्यधिकरणम्
</p>

<p>
 (सू. ११-१३)
</p>

<p class="sub_title">
 आनन्दादयः प्रधानस्य ।।११।।
</p>

<p>
वेदान्तेषु परं ब्रह्म आनन्दत्व-सर्वगतत्व-सर्वात्मत्व-विज्ञान- 
घनत्वादि-अनेक धर्मैः प्रसिद्धम्। 
किन्तु तेषु धर्मेषु क्वचित् केषाञ्चित् 
श्रूयमाणत्वात् सर्वत्र सर्वे धर्माः उपसंहर्तव्याः 
आहोस्विन्न इति विशयः भवति। पूर्वोक्तेन 
सर्व-अभेद-न्यायेन ते सर्वेऽपि सर्वत्र उपसंहर्तव्याः 
इति सिद्धान्तः।।
</p>

<p class="sub_title">
 प्रियशिरस्त्वाद्यप्राप्तिरूपचयापचयौ 
हि भेदे ।।१२।।
</p>

<p>
तैत्तिरीयोपनिषदि उक्ताः 
प्रियशिरस्त्वादिधर्माः न सर्वत्र उपसंहर्तव्याः। 
यतः प्रियमोदादयः परस्परापेक्षया 
भोक्त्रन्तरापेक्षया च तारतम्यभावमापन्नाः। 
सति भेदे एव तारतम्यभावः उपपद्यते। 
ब्रह्म तु सर्वभेदशून्यमिति न ते 
धर्माः सर्वत्र अनुवर्तन्ते।
</p>

<p class="sub_title">
 इतरे त्वर्थसामान्यात् ।।१३।।
</p>

<p>
अर्थस्य प्रतिपाद्यधार्मिणः परब्रह्मणः 
सामान्यात् एकत्वात्, 
इतरे आनन्दादयः धर्माः सर्वत्र ग्रहीतव्याः।।
</p>

<p class="title">
 ७. आध्यानाधिकरणम्
</p>

<p>
 (सू. १४-१५)
</p>

<p class="sub_title">
 आध्यानाय प्रयोजनाभावात् 
।।१४।।
</p>

<p>
कठवल्लीषु 'इन्द्रियेभ्यः पराह्यर्था' 
इत्युपक्रम्य 'पुरूषान्न परं किञ्चित्सा 
काष्ठा सा परा गतिः' (३.१०, ११) इति श्रूयते। 
तत्र अर्थादीनाम् इन्द्रियादिभ्यः परत्वं 
प्रतिपादितम् उत पुरूषस्य सर्वेभ्यः 
परत्वमिति संशयः। अर्थादीनां परत्वस्य 
न किञ्चित् प्रयोजनमस्ति। आध्यानपूर्वकेण 
पुरूषपरत्वज्ञानेन तु मोक्षरूपप्रयोजनमस्ति 
एव। तस्मात् तदेवात्र प्रतिपिपादयिषितम् 
इति सिद्धान्तः।।
</p>

<p class="sub_title">
 आत्मशब्दाच्च ।।१५।।
</p>

<p>
प्रकृते पुरूषे आत्मशब्दः प्रयुक्तः 
श्रुत्या 'एष सर्वेषु भूतेषु गूढोत्मा न प्रकाशते' 
(क. उ. ३.१२) इति। तस्मात् इन्द्रियादीनाम् 
अनात्मत्वम्, अत एव हेयत्वं च निश्चीयते। 
अतः श्रुतेः न इन्द्रियादिपरत्वम्।।
</p>

<p class="title">
 ८. आत्मगृहीत्यधिकरणम्
</p>

<p>
 (सू. १६-१७)
</p>

<p class="sub_title">
 आत्मगृहीतिरितरवदुत्तरात् 
।।१६।।
</p>

<p>
'आत्मा वा इदमेक एवाग्र आसीन्नान्यत् 
किञ्चन मिषत्' इति ऐतरेयवाक्ये 
(१.१) आत्मशब्देन परमात्मा ग्रहीतव्यः 
आहोस्वित् प्रसिद्ध-लोकसृष्टिकर्ता 
हिरण्यगर्भः इति संशयः। सूत्रात्मनि 
वाक्या- न्वयात्, महाभूतसृष्टिवचनाभावात्, 
परमात्मना अधिष्ठितस्य कस्य- चिदीश्वरस्य 
लोकसृष्टिशक्तेः उच्यमानत्वात् 
श्रुतिस्मृत्योः, पूर्वस्मिन् प्रकरणे 
प्रजापतिकर्तृक सृष्टिवचनात्, 
इह आत्मशब्देन सूत्रात्मा हिरण्यगर्भः एव 
अभिहितः न परमात्मा इति पूर्वपक्षः। यथा 
इतरत्र सृष्टिवचनेषु आत्मशब्देन परमात्मा 
एव परिगृह्यते तथा इहापि स्यात् इति सिद्धान्तः। 
उत्तरात् ईक्षणपूर्वकसृष्टिवचनात् 
अपि परमात्मग्रहणमेव न्याय्यमिति 
सिध्यति।।
</p>
 
<p class="sub_title">
 अन्वयादिति चेत् स्यादवधारणात् 
।।१७।।
</p>

<p>
ऐतरेयवाक्यस्य सूत्रात्मनि 
एव अन्वयात् स एव परिग्रहीतव्यः 
न परमात्मा इति यदुक्तं तत्परिहर्तव्यम्। 
परमात्मनः ग्रहणादेव 'आत्मा वा इदमेक 
एवाग्र आसीत्' इति आत्मैकत्वस्य अवधारणम् 
उपपद्यते न अन्यथा। उपपद्यमाने मुख्यार्थे 
गौणार्थग्रहणं न न्याय्यम्। प्रथमतः 
महाभूतसृष्टिस्तु इहापि अनुवर्तते श्रुत्यन्तरबलात् 
विषयैकत्वाच्च। प्रवेशश्रुत्या 
च स्रष्टा एव प्रत्यगात्माऽभूदिति 
निश्चीयते। प्रत्यगात्मनो ब्रह्माभिन्नत्वात् 
स्रष्टा ब्रह्मैव इति अवगन्तव्यम्।।
</p>

<p class="sub_title">
 आत्मगृहीतिरितरवदुत्तरात्।।
</p>

<p>
 इयमपरा सूत्रयोजना-वाजसनेयके 
(बृ. उ.) 'कतम आत्मा....' इति आत्मशब्देन उपक्रम्य 
(४.३.७) ततस्तस्य विज्ञानमय इति निर्देशः 
श्रूयते। तस्यैव च असङ्गत्वादिप्रतिपादनेन 
ब्रह्मत्वं गम्यते। छान्दोग्ये तु विना आत्मशब्दं, 
सच्छब्देन उपक्रम्य तेन जीवस्य 
तादात्म्यमुपदिश्यते तत्त्वमसीति। 
एतयोराम्नानयोः तुल्यार्थत्वं, 
न वा, इति संशयः। आम्नानयोः असामान्यात् 
अतुल्यार्थत्वमेवेति पूर्वपक्षः। सच्छब्देन 
आत्मा एव ग्रहीतव्यः, इतरवत् वाजसनेयश्रुतिवत् 
इति सिद्धान्तः। कस्माद्धेतोः? उत्तरत्र 
श्रूयमाणात् तादात्म्योपदेशात्।।
</p>

<p class="sub_title">
 अन्वयादिति चेत् स्यादवधारणात्।।
</p>

<p>
 उपक्रमस्य अन्वयात् आ-उपसंहारमनुवर्तनात्, 
उपक्रमे च आत्मशब्द-अश्रवणात् न 
आत्मगृहीतिरिति चेत्, 
तन्न। 'सदेव' इत्यवधारणात्। एकविज्ञानेन 
सर्वविज्ञानं प्रतिज्ञाय तदर्थं सृष्टेः 
पूर्वं सदेव आसीत् इति अवधारितम्। एतदवधारणं 
तु सच्छब्दस्य आत्मपक्षे एव उपपद्यते 
नेतरत्र। सृष्टेः प्राक् एकत्व-अवधारणात् 
तत्त्वमसीत्युपदेशस्य पौनःपुन्येन 
अवधारणाच्च एवमेव विज्ञायते।।
</p>

<p class="title">
 ९. कार्याख्यानाधिकरणम्
</p>

<p>
 (सू. १८)
</p>

<p class="sub_title">
 कार्याख्यानादपूर्वम् ।।१८।।
</p>

<p>
बृहदारण्यकछान्दोग्ययोः 
प्राणसंवादे, आचमनं, प्राणस्य अनग्नता- 
चिन्तनं च श्रुते। तत्र उभयोः किं 
विहितम्? आचमनं न विधीयते, प्रायत्यार्थं 
करणीयस्य तस्य स्मृतौ विहितत्वात्। 
अनुवाद एव हि तत्। प्राणस्य अनग्नताचिन्तनमेवात्र 
विहितम्, तस्य अपूर्वत्वात् पूर्वमनु- 
क्तत्वात् विशेषेण प्राणविद्यासम्बद्धत्वात्।।
</p>

<p class="title">
 १०. समानाधिकरणम्
</p>

<p>
 (सू. १९)
</p>

<p class="sub_title">
 समान एवं चाभेदात् ।।१९।।
</p>

<p>
यथा भिन्नासु शाखासु पठिते अपि विद्यैकत्वं 
गुणोपसंहारश्च सम्भवतः तथा एकस्यामेव 
शाखायामपि भवितुमर्हति, उपास्य- 
वस्तुनोऽभेदात्। यथाहि-वाजसनेयिशाखायाम् 
अग्निरहस्ये उक्ता शाण्डिल्यनामाङ्किता 
विद्या तस्यामेव शाखायाम् बृहदारण्यके 
श्रुतया मनोमयत्वादि-गुणविशिष्ट-पुरूषोपासनरूपया 
विद्यया साकं समाना इति निश्चीयते 
उभयत्रापि उपास्यब्रह्मणः एकत्वात्।।
</p>

<p class="title">
 ११. सत्यविद्याधिकरणम्
</p>

<p>
 (सू. २०-२२)
</p>

<p class="sub_title">
 सम्बन्धादेवमन्यत्रापि ।।२०।।
</p>

<p>
यथा शाण्डिल्यविद्यायाम् उपास्यवस्तुनः 
अभेदात् विद्यैकत्वं गुणोपसंहारश्च 
उक्ते तथा अन्यत्र सत्यब्रह्मविद्यायामपि 
स्यात्, सम्बन्धात्। सत्यब्रह्मणः 
उभयत्र अक्षि-आदित्ययोरपि सम्बन्धात्। 
पूर्वपक्षसूत्रमेतत्।।
</p>

<p class="sub_title">
 न वा विशेषात् ।।२१।।
</p>

<p>
न वेति सिद्धान्तयति। सत्यपि विद्यैकत्वे 
गुणोपसंहारः न भवितु- मर्हति, उपासनस्थानविशेषात्। 
अहआदि नाम्नोः आदित्यादि-स्थान- आश्रयणात्, 
उभयोरूभयत्र न प्राप्तिर्भवति।।
</p>

<p class="sub_title">
 दर्शयति च ।।२२।।
</p>

<p>
दर्शयति च श्रुतिः एवं जातीयकानां 
गुणानामनुपसंहारं 'तस्यैतस्य 
तदेव रूपं यदमुष्य रूपं....' (छां. 
उ. १.२.५) इत्यत्र। यदि आदित्याक्षि- पुरूषयोः 
गुणोपसंहारः कर्तव्यः एष अतिदेशः 
न स्यात्। तस्मात् अनयोः नाम्नोः अनुपसंहारः 
स्थितः।।
</p>

<p class="title">
 १२. सम्भृत्यधिकरणम्
</p>

<p>
 (सू. २३)
</p>

<p class="sub_title">
 सम्भृतिद्युव्याप्त्यपि चातः 
।।२३।।
</p>

<p>
राणायनीयखिलेषु ब्रह्मणः सम्भृतिद्युव्याप्ति-प्रभृतयः 
विभूतयः उक्ताः। तत्संबद्धायां 
छान्दोग्योपनिषदि शाण्डिल्यविद्या 
उक्ता। तत्रापि सम्भृतादयः धर्मविशेषाः 
उपसंह्रियेरन्नुत न इति संशयः। 
अतः, पूर्वाधि- करणे उक्तात् आयतनविशेषात् 
कारणात्, न उपसंहर्तव्याः इति सूत्रकारसिद्धान्तः।।
</p>

<p class="title">
 १३. पुरूषविद्याधिकरणम्
</p>

<p>
 (सू. २४)
</p>

<p class="sub_title">
 पुरूषविद्यायामिव चेतरेषामनाम्नानात् 
।।२४।।
</p>

<p>
छान्दोग्ये 'पुरूषो वाव यज्ञः' (३.१६.१-५) 
इति पुरूषस्य यज्ञत्वं कल्पितम्। महानारायणोपनिषदि 
(८०) 'तस्यैवं विदुषो यज्ञस्य आत्मा यजमानः....' 
इति उपक्रम्य यजमान-पत्नी-वेद-वेद्यादयः 
अनुक्रमणेन कल्पिताः। तत्र सन्देहः 
अन्यस्मिन् उक्ताः पुरूषयज्ञधर्माः 
अन्यस्मिन् उपसंहरणीयाः उत न इति। 
महानारायणस्य आम्नानस्य छन्दोगैरनाम्ना- 
नात् भिन्नत्वात् फलभेदाच्च न गुणोपसंहारः 
सम्भवतीति, सूत्रकृतां मतम्।।
</p>

<p class="title">
 १४. वेधाधिकरणम्
</p>

<p class="sub_title">
 वेधाद्यर्थभेदात् ।।२५।।
</p>

<p>
'सर्वं प्रविध्य, हृदयं प्रविध्य' 
इत्यादयो मन्त्राः प्रवर्ग्यादीनि कर्माणि 
च कासाञ्चिद् उपनिषदाम् आरम्भे पठ्यान्ते। 
तासु तासु विद्यासु तेषामुपसंहारः कर्तव्यः 
उत न इति संदिह्यते। संनिधौ पठितत्वात् 
उपसंहर्तव्याः इति प्राप्ते इदमभिधीयते 
वेधादीति। एषां मन्त्राणां ये अर्थाः हृदयवेधादयः 
ते उपनिषदुदितविद्याभिः भिन्नाः 
असम्बद्धाः इति तासु तेषामुपसंहारो 
न कर्तव्यः।।
</p>

<p class="title">
 १५. हान्यधिकरणम्
</p>

<p>
 (सू. २६)
</p>

<p class="sub_title">
 हानौ तूपायनशब्दशेषत्वात्
कुशाछन्दस्तुत्युपगानवत् 
तदुक्तम् ।।२६।।
</p>

<p>
विदुषः सुकृतदुष्कृतयोः 
हानम्, परैः तयोरूपायनं 
च श्रुतिषु क्वचित् क्वचित् उक्ते। 
यत्र विना उपायनं हानमेवोक्तं तत्र 
उपायनस्य उपसंहारः भवितुमर्हति 
अथवा नेति संशयः। अश्रुतत्वान्नेति 
पूर्वपक्षः। हानार्थकस्य धू-धातोः 
उपायनशब्दशेषत्वात्, उपायनशब्देन 
सह पठितत्वात्, 
कौषीतक्युपनिषदि, यत्र 
यत्र हानमेवोक्तं तत्र सर्वत्र उपायनमपि 
ग्रहीतव्यम्। तत्र दृष्टान्तः कुशाच्छन्द....वत् 
इति। एकस्यां शाखायां कुशायाः वनस्पतित्वं 
सामान्येनोक्तम्। अन्यस्यां शाखायां 
तु तस्याः उदुम्बरप्रकृतित्वस्य 
उक्तत्वात्, तदन्यत्रापि आश्रीयते। 
तथा इहापि स्यात्। एष न्यायः उक्तः 
द्वादशलक्षण्याम्।।
</p>

<p class="title">
 १६. साम्परायाधिकरणम्
</p>

<p>
 (सू. २७-२८)
</p>

<p class="sub_title">
 साम्पराये तर्तव्याभावात् तथा 
ह्यन्ये ।।२७।।
</p>

<p>
कौषीतक्युपनिषदः (१.३) 
पर्यङ्कविद्यायां देवयानपन्थं प्राप्तस्य 
विदुषः अर्धमार्गे सुकृतदुष्कृतहानमुक्तम्। 
तत्र एष संशयः प्रत्यवतिष्ठते -यथाश्रुतं 
सुकृत-दुष्कृत-हानं प्रतिपत्तव्यम् 
उताहो श्रुत्यन्तरबलात् देहविसर्जनसमकालीनमिति। 
यथाश्रुतमिति तावत् प्राप्तम्। तत् 
प्रत्युच्यते साम्पराय इति। साम्पराये 
देहात् निर्गमनकाले एव सुकृतदुष्कृतयोर्हानं 
भवितुमर्हति, तर्तव्याभावात्, प्राप्तव्यफलाभावात्। 
तथाहि एव अन्ये शाखिनः ताण्डि-शाट्यायनिनः 
पठन्ति 'अश्व इव रोमाणि विधूय पापम्' (छां. 
उ. (८.१३.१) इति।।
</p>

<p class="sub_title">
 छन्दत उभयाविरोधात् ।।२८।।
</p>

<p>
 देहपातादनन्तरं 
सुकृतदुष्कृतक्षयहेतोः 
विद्याभ्यासस्य अशक्यत्वात्, 
छन्दतः स्वेच्छातः, तदनुष्ठानस्य 
देहधारणकाले एव साध्यत्वात्, सुकृतदुष्कृतक्षयः 
तदैवेत्यवगन्तव्यम्। ततः निमित्तनैमित्तिकयोः 
ताण्डिशाट्यायनिश्रुत्योश्च 
अविरोधः सम्भवति।।
</p>

<p class="title">
 १७. गतेरर्थवत्त्वाधिकरणम्
</p>

<p>
 (सू. २९-३०)
</p>

<p class="sub_title">
 गतेरर्थवत्त्वमुभयथाऽन्यथा 
हि विरोधः ।।२९।।
</p>

<p>
श्रुतिषु क्वचित्क्वचित् 
पुण्यपापहानेन सह देवयानपथः 
अपि आम्नातः। यथा एकत्र हानसंनिधौ 
उक्तत्वात् सर्वत्र हानसंनिधौ उपायनं 
स्वीकर्तव्यम् इति तथा देवयानः 
अपि क्वचिद्धानसन्निधावुक्तत्वात् 
सर्वत्र स्वीकरणीयः इति प्राप्ते सिद्धान्तयति 
गतेरिति। देवयानस्य गतेः अर्थवत्त्वम् 
उभयथा। क्वचित् सार्थक्यं क्वचिन्न 
इत्यर्थः। अन्यथा सर्वत्र सार्थक्ये परिगृह्यमाणे 
'पुण्यपापे विधूय निरञ्जानः परमं साम्यमुपैति' 
(मुं. उ. ३.१.३) इति श्रुतेर्विरोधः प्रसज्येत। 
ब्रह्म प्राप्नुवतः गतिः अनुपपन्ना, 
तस्मात्।।
</p>

<p class="sub_title">
 उपपन्नस्तल्लक्षणार्थोपलब्धेर्लोकवत् 
।।३०।।
</p>

<p>
गतेः उभयथात्वमुपपद्यते। 
कुतः? तस्य गतेः कारणभूतस्य 
अर्थस्य प्रयोजनस्य पर्यङ्कारोहणादेः 
उपलब्धेः सगुणविद्यायाम्। लोकवदिति 
दृष्टान्तः। यथा लोके प्राप्तव्ये ग्रामे 
सति पथः अर्थवत्वम्; यथा च आरोग्यप्राप्तौ 
न कस्यचित् पथः आवश्यकत्वमस्ति 
तथा इहापि।।
</p>

<p class="title">
 १८. अनियमाधिकरणम्
</p>

<p>
 (सू. ३१)
</p>

<p class="sub_title">
 अनियमः सर्वासामविरोधः 
शब्दानुमानाभ्याम् ।।३१।।
</p>

<p>
कासुचिद्विद्यासु उपकोसलादिषु 
देवयानगतिः श्रूयते, कासुचिन्मधु- 
शाण्डिल्यादिषु न श्रूयते। अतः यासु 
एषा गतिः उच्यते तासु एव नियमेन तस्याः 
प्राप्तिः अन्यत्र न, इति प्राप्ते वक्ति 
अनियम इति। तत्र नियमो नास्ति। अनियमेन 
सर्वासु सगुणब्रह्मविद्यासु देवयानगतिः 
भवितुमर्हति। एवं सति प्रकरणविरोधः 
स्यादिति चेत् न। शब्दानु- मानाभ्याम् 
श्रुतिस्मृतिभ्याम् एवम् अवगम्यमानत्वात् 
न कश्चिद्विरोधः।।
</p>

<p class="title">
 १९. यावदधिकाराधिकरणम्
</p>

<p>
 (सू. ३२)
</p>

<p class="sub_title">
 यावदधिकारमवस्थितिराधिकारिकाणाम् 
।।३२।।
</p>

<p>
ज्ञानिनां पुनर्जन्म विद्यते न वा इति विचिन्त्यतेऽत्र। 
व्यासादीनां ज्ञानिनां पुनर्जन्मनः श्रूयमाणत्वात् 
स्मृतत्वाच्च एष संशयो भवितुमर्हति।
</p>

<p>
ज्ञानिनोऽपि पुनर्जन्मश्रवणात् 
ज्ञानादेव कैवल्यसिद्धिरिति नियमो 
नास्तीति पूर्वपक्षः। नियमो न बाध्यते, 
दृष्टान्ते उक्तानां एतेषाम् आधिकारिकत्वात् 
इति राद्धान्तः। व्यासादयः आधिकारिकपुरूषाः, 
परमेश्वरेण वेदप्रवर्तनादिषु 
केषुचित् कर्मसु नियुक्ताः। 
अधिकार- तन्त्रत्वात् तेषां स्थितेः 
यावदधिकारं स्थित्वा, अधिकारसमाप्तौ 
कैवल्य- माप्नुवन्ति ते सर्वे। ज्ञानिनां 
तेषां जन्मग्रहणमपि स्वातन्त्र्येण भविष्यति, 
न प्रारब्धकर्मवशात्, ज्ञानेन दग्धकर्मबीजत्वात्।।
</p>

<p class="title">
 २०. अक्षराधिकरणम्
</p>

<p>
 (सू. ३३)
</p>

<p class="sub_title">
 अक्षरधियां त्ववरोधः
सामान्यतद्भावाभ्यामौपसदवत् 
तदुक्तम् ।।३३।।
</p>

<p>
श्रुतिषु अक्षरस्य ब्रह्मणः विशेषनिराकरणपूर्वकः 
उपदेशः तत्र तत्र दृश्यते। यथाहि-'अस्थूलमनण्वह्रस्वम्....' 
(बृ.उ.३.८.८); 'यत्तदद्रेश्यमग्राह्यम्....' 
(मुं. उ. १.१.५) इति। सर्वेषां ब्रह्मणो नकारात्मकोपदेशानां 
सर्वत्र अवरोधनम् उत न इति संशयः। श्रुतिविभागात् 
व्यवस्थाऽस्तीति पूर्वपक्षः। सर्वत्रावरोधनमिति 
सूत्र- सिद्धान्तः। कुतः? सामान्यतद्भावाभ्याम्। 
विशेषनिराकरणरूपस्य उपदेशस्य 
सामान्यात्, तस्य एव उपपाद्यस्य ब्रह्मणः 
सर्वत्र भावात्, सत्त्वात्, प्रतिषेधबुद्धीनां 
सर्वत्र उपसंहारो भवितुमर्हति। औपसदवदिति 
निदर्शनम्। यथा जामदग्न्येऽहीने पुरोडाशप्रदानसमये 
अन्यवेदोक्तानाम् अपि उद्गातृगेयानां 
मन्त्राणाम् अध्वर्युणा उच्चारणम्, आध्वर्युकर्म- 
तन्त्रत्वात्तेषां मन्त्राणां; तथा इहापि अक्षरतन्त्रत्वात् 
विशेषणानां, यत्र क्वचित् उक्तानि 
अक्षरेणैव सम्बन्धयितव्यानि इत्यर्थः। 
तदेतदुक्तम् मीमांसादर्शने।।
</p>

<p class="title">
 २१. इयदधिकरणम्
</p>

<p>
 (सू. ३४)
</p>

<p class="sub_title">
 इयदामननात् ।।३४।।
</p>

<p>
मुण्डकोपनिषदि सुपर्णवाक्ये 
कठोपनिषदि ऋतपानवाक्ये 
च ये विद्ये उक्ते ते परस्परभिन्ने 
आहोस्वित् अभिन्ने इति सन्दिह्यते। वेद्यस्य 
भोक्तृत्व-अभोक्तृत्व-रूप-विशेष-दर्शनात् 
भिन्ने विद्ये वेद्यभेदात् इति प्राप्ते पठति 
इयदिति। इयत्तापरिच्छिन्नस्य 
द्वित्वसङ्ख्योपदेशस्य उभयत्र 
समानम् आमननात् एकविद्यात्वम् 
अवगन्तव्यमिति सिद्धान्तः। उभे परमात्मप्रकरणे। 
उभयत्र परमात्मा एव विवक्षितः। जीवोपादानं 
तु तादात्म्यविवक्षया। प्रपञ्चितमेतत् 
अत्त्रधिकरणे (१.२.९)। तस्मान्न विद्याभेदः।।
</p>

<p class="title">
 २२. अन्तराधिकरणम्
</p>

<p>
 (सू. ३५-३६)
</p>

<p class="sub_title">
 अन्तरा भूतग्रामवत्स्वात्मनः ।।३५।।
</p>

<p>
बृहदारण्यकोपनिषदः उषस्त-कहोल-ब्राह्मणयोरूभयोरपि 
(३.३.१; ३.५.१) 'यत् साक्षादपरोक्षाद् ब्रह्म 
य आत्मा सर्वान्तरः' इति श्रूयते नैरन्तर्येण। 
यथा यजतेः अभ्यासात् कर्मभेदः 
निश्चीयते तथा विद्याभेदः अपि निश्चेतव्यः 
इति पूर्वपक्षः। 'एष त आत्मा सर्वान्तरः' इति 
स्वात्मनः अन्तरा आम्नानसामान्यात् विद्यैकत्वमिति 
सिद्धान्तः। भूतग्रामवदिति दृष्टान्तः। 
'एको देवः सर्वभूतेषु गूढः सर्वव्यापि 
सर्वभूतान्तरात्मा' (श्वे.उ. ६.११) इति श्रुतेः 
यः सर्वभूतान्तरात्मा स एक एव इति निश्चीयते। 
स एव सर्वभूतान्तरात्मा इहापि उभयोर्ब्राह्मणयोः 
'सर्वान्तरः' इति श्रुतः। तस्माद्विद्यैकत्वम्।।
</p>

<p class="sub_title">
 अन्यथा भेदानुपपत्तिरिति 
चेन्नोपदेशान्तरवत् ।।३६।।
</p>

<p>
यदि पूर्वपक्षाभिप्रायः न परिगृह्येत 
तर्हि विद्याभेदसूचकः अभ्यासः 
नोपपद्येत इति चेत्। नैवम्। उपदेशान्तरवदिहापि 
स्यात्। यथा ताण्डिनामुपनिषदि 'तत्त्वमसि' 
इति नवकृत्वः अपि उपदेशे न विद्याभेदो 
भवति तथा इहापि भवितुमर्हति। तत्र कथं 
न विद्याभेदः? उपक्रमोप- संहाराभ्यामैकार्थ्यनिश्चयप्राप्तेः। 
एवमत्रापि समानप्रश्नेन उपक्रम्यते। 
भवति च समानरूपः उपसंहारः 'अतः 
अन्यदार्तम्' (बृ.उ.३.४.२) इति। तस्मादैकविद्यमेव। 
उषस्तब्राह्मणे कार्यकारणव्यतिरिक्तः 
आत्मा व्यपदिष्टः। कहोलब्राह्मणे 
तु स एव अशनायादिसर्वसंसारधर्मवार्जितत्वेन 
निर्दिष्टः।।
</p>

<p class="title">
 २३. व्यतिहाराधिकरणम्
</p>

<p>
 (सू. ३७)
</p>

<p class="sub_title">
 व्यतिहारो विशिंषन्ति हीतरवत् 
।।३७।।
</p>

<p>
आमनन्ति ऐतरेयिणः 'तद्योऽहं 
सोऽसौ योऽसौ, सोऽहम्' (ऐ.आ. २.२.४) 
इति। जाबालाश्च 'त्वं वा अहमस्मि भगवो देवतेऽहं 
वै त्वमसि' इति। किमिह उभयरूपा मतिः 
कर्तव्या अथवा एकरूपा इति विचिकित्सा। 
पूर्वाधिकरणसिद्धान्तयुक्तिबलेन 
अभ्यासे सत्यपि एकरूपा मतिरेव कर्तव्येति 
पूर्वपक्षी। द्विरूपा मतिरिति सिद्धान्ती। 
अयं व्यतिहारः उभयत्र उभयचिन्तनम् 
आध्यानाय आम्नायते इतरवत्। यथा 
सर्वात्मत्वादयः आध्यानाय विशेषेण 
आम्नाताः तथा उभयोच्चारणमपि। 
अन्यथा हि सकृदेव उच्चारणं भवेत्। 
उभयोच्चारणे सत्यपि एकत्वस्वरूपानुचिन्तनमेव 
विधीयते।।
</p>

<p class="title">
 २४. सत्याद्यधिकरणम्
</p>

<p>
 (सू. ३८)
</p>

<p class="sub_title">
 सैव हि सत्यादयः ।।३८।।
</p>

<p>
बृहदारण्यके पञ्चमाध्याये 
'स यो हैतं महद्यक्षं प्रथमजं वेद सत्यं 
ब्रह्म' इति, 'तद् यत् तत् सत्यमसौ आदित्यः....' 
इति च श्रूयते (५.४.१; ५.५.२)। या सत्यविद्या 
महद्यक्षवाक्ये श्रुता सा एव आदित्य- 
वाक्येऽपि आकर्ष्य उक्ता इति सिद्धान्तः। 
तस्मात् सत्यादयो ये गुणाः पञ्चमब्राह्मणे 
उक्ताः ते सर्वेऽपि चतुर्थब्राह्मणेऽपि 
उपसंहर्तव्याः।।
</p>

<p class="title">
 २५. कामाद्यधिकरणम्
</p>

<p>
 (सू. ३९)
</p>

<p class="sub_title">
 कामादीतरत्र तत्र चायतनादिभ्यः 
।।३९।।
</p>

<p>
छान्दोग्ये (८.१.५) दहरविद्यायां सत्यकामादिगुणाः 
आत्मनः आम्नायन्ते। बृहदारण्यके 
(४.४.२२) च वशित्वादिगुणाः आत्मनः उक्ताः। 
हृदयाकाशसम्बन्धात् परस्परगुणयोगः 
भवति उत न इति संशयः। भवतीत्येव सिद्धान्तः। 
हृदयायतनं, वेद्यः ईश्वरः, 
तस्य सेतुत्वम् इत्येवमादि बहु सामान्यं 
दृश्यते उभयत्र। तस्माद्भवति परस्पर 
गुणयोगः। किन्तु छान्दोग्ये सगुणब्रह्मविद्योपदेशः, 
बृहदारण्यके निर्गुणश्च इति विशेषः। 
गुणवति ब्रह्मणि समानेऽपि गुणोपसंहारः 
विभूतिप्रदर्शनाय न उपासनार्थमिति 
मन्तव्यम्।।
</p>

<p class="title">
 २६. आदराधिकरणम्
</p>

<p>
 (सू. ४०-४१)
</p>

<p class="sub_title">
 आदरादलोपः ।।४०।।
</p>

<p>
छान्दोग्ये (५.१९.१) वैश्वानरविद्यायां 
प्राणाग्निहोत्रमुक्तम्। किं भोजनलोपे 
एतदग्निहोत्रं च विलुप्यति उत नेति 
विचार्यते। पूर्वपक्ष- सूत्रमेतत्। 
जाबालानां वैश्वानरविद्यायां 'पूर्वोऽतिथिभ्योऽश्नीयात्' 
इति अतिथिभोजनात् प्रागेव वैश्वानरोपासकस्य 
भोजनश्रवणद्वारा प्राणाग्निहोत्रे 
आदरं दार्शितम्। तस्मात् असति अपि भोजने प्रतिनिधानन्यायेन 
प्राणाग्निहोत्रमनुष्ठेयम्।।
</p>

<p class="sub_title">
 उपस्थितेऽतस्तद्वचनात् 
।।४१।।
</p>

<p>
सिद्धान्तयति उपस्थिते इति। उपस्थिते 
प्रत्यागते भोजनद्रव्ये अतः तस्माद्द्रव्यादेव 
प्राणाग्निहोत्रं निर्वर्तयितव्यम्। 
तद्वचनादेवमेवाव- गन्तव्यम्। 
'तद्यद्भक्तं प्रथममागच्छेत्तद्धोमीयम्' 
(छां. उ. ५.१९.१) इति एव तद्वचनं, तस्मात्। अतः 
भोजनलोपे प्राणाग्निहोत्रमपि लुप्यति। 
भोजनलोपेऽपि प्रतिनिधानन्यायेन 
प्राणाग्निहोत्रं कर्तव्यमिति यदुक्तं 
तन्नोपपद्यते, सिद्धे भोजने तस्मिन्नेव 
अग्निहोत्रदृष्टिविहितत्वात्, 
भोजनादन्यत् एतत् नित्यं करणीयं 
कर्म इति अविहितत्वाच्च।।
</p>

<p class="title">
 २७. तन्निर्धारणाधिकरणम्
</p>

<p>
 (सू. ४२)
</p>

<p class="sub_title">
 तन्निर्धारणानियमस्तद्दृष्टेः 
पृथग्घ्यप्रतिबन्धः फलम् ।।४२।।
</p>

<p>
कर्माङ्गव्यपाश्रयाणि 'ओमित्येतदक्षरमुद्गीथमुपासीत' 
(छां.उ.१.१.१) इत्याद्युपासनानि तत्तत्कर्मणा 
नियमेन सम्बद्धानि उत नेति विचार्यते। 
'यस्य पर्णमयीं जुहूः' इत्यादिवाक्ये 
यथा जुह्वोः पर्णमयीत्वं कर्मणा 
नित्यं सम्बध्यते तथा इहापि एतान्युपासनानि 
तत्तत्कर्मभिः नित्यं नियमेन 
सम्बद्धानीति प्राप्ते आह तन्निर्धारणानियम 
इति। तेषामुपासनानां नित्यं कर्मसम्बन्धे 
नियमो नास्ति गोदोहनादिवत्। कुतः? 
तद् दृष्टेः तस्य अनियमस्य श्रुतौ 
दृष्टत्वात् 'तेनोभौ कुरूतो यश्चैतदेवं 
वेद यश्च न वेद' (छां. उ. १.१.१०) इत्यत्र। एषामुपासनानां 
कर्मफलेभ्यः पृथक् अप्रतिबन्धरूपं 
समृद्धिरूपम् अतिशयरूपं फलं 
श्रुतम् 'नाना तु विद्या चाविद्या च यदेव 
विद्यया करोति श्रद्धयोपनिषदा 
तदेव वीर्यवत्तरं भवति' (छां. उ. १.१.१०) 
इति। तस्मादनियम एव।।
</p>

<p class="title">
 २८. प्रदानाधिकरणम्
</p>

<p>
 (सू. ४३)
</p>

<p class="sub_title">
 प्रदानवदेव तदुक्तम् ।।४३।।
</p>

<p>
वाजसनेयके छान्दोग्ये च 
अध्यात्मं प्राणोपासनम् अधिदैवतं 
वायूपासनं च उक्ते (बृ. उ. १.५.२१; छां. 
उ. ४.३.१)। किं वायुप्राणौ पृथगुपास्यौ 
आहोस्वित् अभेदेन इति संशयः। तत्त्व-अभेदात् 
अभेदेन उपास्यौ इति प्राप्तम् तावत्। तत्त्वाभेदेऽपि 
ध्येयरूपभेद-अवस्थाभेदेन सम्भवात् 
फृथगेवोपास्याविति सिद्धान्तः। 
अध्यात्मं चाधिदैवतं चेति विभज्य 
पृथगुपदेशः आध्यानार्थम्। अभ्युपगम्यमानेऽभेदेऽनर्थको 
भवति एष पृथगुपदेशः। प्रदानं दृष्टान्तस्तत्र। 
त्रिपुरोडाशिन्यामिष्टौ एकस्मै एव 
इन्द्राय देवतायै राज-अधिराज-स्वराज-गुणभेदात् 
त्रि-पुरोडाश-प्रदानं यथा विद्यते एवम् इहापि 
सति तत्त्वाभेदे वायुप्राणयोः आध्येयांश- 
पृथक्त्वात् आध्यानपृथक्त्वं 
सम्भवति। उक्तमेतत् संकर्षे।।
</p>

<p class="title">
 २९. लिङ्गभूयस्त्वाधिकरणम्
</p>

<p>
 (सू. ४४-५२)
</p>

<p class="sub_title">
 लिङ्गभूयास्त्वात् तद्धि बलीयस्तदपि 
।।४४।।
</p>

<p>
शतपथब्राह्मणे अग्निरहस्ये 
अधीताः मनोमयाः अग्नयः किं 
क्रियाशेषाः उत वा स्वतन्त्राः विद्यात्मकाः? 
प्रकरणात् क्रियाशेषत्वेन 
निश्चेतव्याः इति प्राप्ते आह लिङ्गभूयस्त्वादिति। 
'तद्यत्किञ्चेमानि भूतानि मनसा सङ्कल्पयन्ति' 
इत्यादीनि बहूनि लिङ्गानि तेषां विद्यात्मकत्वं 
दर्शयन्ति सन्ति; तस्मान्न ते क्रियाङ्गाः। 
प्रकरणप्रमाणे सत्यपि लिङ्गस्य 
तस्मात् बलीयस्त्वात्, एवमेवावकल्पते। 
लिङ्गस्य बलीयस्त्वं तु उक्तं पूर्वमीमांसायाम्।।
</p>

<p class="sub_title">
 पूर्वविकल्पः प्रकरणात् 
स्यात् क्रिया मानसवत् ।।४५।।
</p>

<p>
अत्र पूर्वपक्षी प्रत्यवतिष्ठते। पूर्वस्य 
क्रियामयस्य अग्नेः प्रकरणे 
मानसाग्नीनामुक्तत्वात् तस्यैव 
अग्नेः विकल्पाः एके प्रकारभेदाः 
स्युः। यानि लिङ्गयुक्तानि वाक्यानि 
उदाह्तानि तानि सर्वाणि अपि अन्यार्थ- 
दर्शनानि, अर्थवादाः। तस्मात्तानि प्रकरणबलं 
न बाधयन्ति। भवति च दृष्टान्तः मानसस्यापि 
क्रियाशेषत्वे। मानसवत्। दशरात्रस्य 
दशमेऽहनि अविवाक्ये पृथिवी सोमपात्रं, 
समुद्रः सोमः इति कल्पयित्वा, प्रजापतये 
देवतायै दातव्यस्य तस्य सोमपात्रस्य 
ग्रहण-आसादनादीनि मानसानि एव उक्तानि। 
एवमपि स ग्रहकल्पः क्रियाप्रकरणात् 
क्रियाङ्गमेव भवति न पृथग्विद्या। 
तथा इहापि स्यात्।।
</p>

<p class="sub_title">
 अतिदेशाच्च ।।४६।।
</p>

<p>
'तेषामेकैक एव तावान् यावानसौ 
पूर्वः' इति श्रुतिः पूर्वोक्तस्य क्रियाग्नेः 
महिमानं मानसाग्नीनामपि अतिदिशति। 
सति सामान्ये एव अतिदेशोऽवकल्पते। 
तस्मादपि मानसाग्नयः क्रियानुप्रवेशिनः 
एव।।
</p>

<p class="sub_title">
 विद्यैव तु निर्धारणात् ।।४७।।
</p>

<p>
सिद्धान्तयति विद्येति। तुशब्दः 
पूर्वपक्षं व्यावर्तयति। एते मनोमयाः 
अग्नयः विद्यात्मकाः एव इति, 'ते हैते 
विद्याचित एव', 'विद्यया ह्येवैत एवंविदश्चिता 
भवन्ति' (श. ब्रा. १०.५.३.१२) इति श्रुतिभ्यः 
निर्धार्यते। तस्मादेते स्वतन्त्राः।।
</p>

<p class="sub_title">
 दर्शनाच्च ।।४८।।
</p>

<p>
लिङ्गदर्शनाच्च इति यावत्। लिङ्गानि 
तु प्रागेव दार्शितानि 'लिङ्ग- भूयस्त्वात्' 
(ब्र. सू. ३.३.४४) इत्यत्र।।
</p>

<p class="sub_title">
 श्रुत्यादि बलीयस्त्वाच्च 
न बाधः ।।४९।।
</p>

<p>
श्रुति-लिङ्ग-वाक्यानि प्रकरणात् 
बलीयांसि इत्युक्तं श्रुतिलिङ्गसूत्रे। 
'ते हैते विद्याचित एव' इति श्रुतिः। 'सर्वदा 
सर्वाणि भूतानि चिन्वन्त्यपि स्वपते' इति लिङ्गम्। 
'विद्यया हैवैते एवं विदश्चिता भवन्ति' इति 
वाक्यम्। तेषां बलीयस्त्वात् प्रकरणं 
न बाधकं भवितुमर्हति।।
</p>

<p class="sub_title">
 अनुबन्धादिभ्यः प्रज्ञान्तरपृथक्त्ववद् 
दृष्टश्च तदुक्तम्।।५०।।
</p>

<p>
क्रियाङ्गानाम् आधानादीनां 
मनश्चित-अग्निषु सम्पादनम् अनुबन्धः। 
आदिशब्देन अतिदेशोऽपि योजयितव्यः। 
अनुबन्धस्य फलं सम्पत्तिः। तस्मात् न 
एते अग्नयः क्रियाङ्गाः। प्रज्ञान्तरपृथक्त्ववदिति 
निदर्शनम्। यथा शाण्डिल्यविद्यादयः 
कर्मप्रकरणे उक्ताः अपि स्वेन 
अनुबन्धेन अनुबध्यमानाः, स्वेन पृथगेव 
कर्मभ्यः विद्यान्तरेभ्यश्च भवन्ति 
तथा इहापि स्यात्। राजसूयकर्मप्रकरणे 
उक्तमपि अवेष्टिकर्म यथा पृथक्कर्मेति 
मन्यते तथा इहापि स्यात्। तदेतदुक्तं प्रथमे 
काण्डे 'क्रत्वर्थायामिति चेन्न 
वर्णत्रय संयोगात्' (जै. सू. ११.४.७) इति।।
</p>

<p class="sub_title">
 न सामान्यादप्युपलब्धेर्मृत्युवन्न 
हि लोकापत्तिः ।।५१।।
</p>

<p>
मानसग्रहवत् इति यदुक्तं तन्निराक्रियतेऽत्र। 
एतस्मिन् सामान्ये सत्यपि क्रियाशेषत्वं 
न सम्भवति। कुतः? पूर्वोक्तेभ्यः 
हेतुभ्यः तस्यपुरूषार्थत्वस्य (विद्यात्मकत्वस्य) 
उपलब्धेः। शतपथब्राह्मण- बृहदारण्यकयोः 
समाने मृत्युशब्दप्रयोगेऽपि आदित्यपुरूष-अग्न्योः 
न अत्यन्त-साम्यापत्तिः। तथा 'असौ वाव 
लोको गौतम अग्निः' (छां. उ. ५.४.१) इत्यत्र 
न समिदादिसाम्यात् लोकस्य अग्निभावापत्तिः। 
तथा इहापि भवेत्।।
</p>

<p class="sub_title">
 परेण च शब्दस्य ताद्विध्यं भूयस्त्वात्त्वनुबन्धः 
।।५२।।
</p>

<p>
परस्तादपि अनन्तरे ब्राह्मणे 'अयं 
वाव लोक एषोऽग्निश्चितः' (श.ब्रा. 
१०.५.४.१) इत्यत्र, ताद्विध्यं केवलविद्याविधित्वं 
शब्दस्य मनश्चिदादेः प्रयोजनं लक्ष्यते। 
सम्पादयितव्याः अग्न्यवयवाः 
भूयांसः। तस्मादपि अग्निना अनुबन्धः न 
कर्मणा। तस्मान्मनश्चिदादीनां केवल- 
विद्यात्मकत्वं सिद्धम्।।
</p>

<p class="title">
 ३०. ऐकात्म्याधिकरणम्
</p>

<p>
 (सू. ५३-५४)
</p>

<p class="sub_title">
 एक आत्मनः शरीरे भावात् ।।५३।।
</p>

<p>
एतस्मिन्नधिकरणे देहव्यतिरिक्तस्य 
आत्मनः अस्तित्वं समर्थ्यते। देहाद्व्यतिरिक्ते 
आत्मनि सति एव परलोकफलस्य कर्मणः, 
विविधफलयुक्तानामुपासनानां, 
मोक्षशास्त्रस्य च अवैयर्थ्यं भवेत्। 
दार्शितमेतत् देहाद्व्यतिरिक्तस्य 
आत्मनः सत्त्वं शाबरभाष्ये। अपि तु पूर्वतन्त्रे 
आत्मनः अस्तित्वं उपपादयतः सूत्रस्य 
अभावात् भगवान्बाद- रायणः एतत्सूत्रमरचयत्।
</p>

<p>
पूर्वपक्षमभिव्यञ्जायत्सूत्रमेतत्। 
एके लोकायतिकाः चार्वाकाः 
इति यावत्। देहाद्भिन्नस्य, देहे तिष्ठतः, 
तस्य चैतन्यं जनयतः, आत्मनः अस्तित्वं 
निराचिकीर्षवः ते एते एवं प्रलपन्ति। 
प्राणचेष्टा-चैतन्य- स्मृत्यादयो 
धर्माः शरीरे अन्तरेव उपलभ्यन्ते, न शरीराद्बहिः। 
तस्मा- च्छरीरस्यैव धर्मास्ते भवितुमर्हन्ति। 
शरीरस्य भूतात्मकत्वात्, भूताना- 
मचेतनत्वात्, चैतन्यं शरीरस्य 
धर्मः इति कथं वक्तुं शक्यते? मदशक्तिवत् 
स्यात्। ताम्बूलपत्रादीनाम् एकैकस्य 
मदशक्तिर्नास्ति। अपि तु सा जायते एव 
सति तेषां सङ्घाते। तथा इहापि चैतन्योत्पत्तिर्भवेत्।।
</p>

<p class="sub_title">
 व्यतिरेकस्तद्भावाभावित्वान्न 
तूपलब्धिवत् ।।५४।।
</p>

<p>
सिद्धान्तयति व्यतिरेक इति। 
व्यतिरिक्तस्तु आत्मा देहात्। कुतः? 
तद्भाव-अभावित्वात्। देहभावेऽपि मृतावस्थायां 
प्राणचेष्टाद्यभावात्। अतः प्राणचेष्टादयः 
न देहधर्माः। सत्सु प्रदीपादिषु घटाद्युपलब्धिर्जायते, 
असत्सु न जायते। अपि तु एतावता उपलब्धिः 
प्रदीपादीनां धर्मः इति न कश्चिदप्रमत्तः 
वक्ति। तथा इहापि मन्तव्यम्। देहस्तु उपलब्धेरूप- 
करणम्। अपि च देहस्यापि विषयीकृतत्वादस्माभिः, 
विषयविषयिणोः पृथक्त्वात्, 
स्मृति-प्रत्यभिज्ञानाभ्यां च देहभिन्नस्यात्मनः 
अस्तित्वं निश्चीयते।।
</p>

<p class="title">
 ३१. अङ्गावबद्धाधिकरणम्
</p>

<p>
 (सू. ५५)
</p>

<p class="sub_title">
 अङ्गावबद्धास्तु न शाखासु हि प्रतिवेदम् 
।।५५।।
</p>

<p>
'ओमित्येतदक्षरमुद्गीथमुपासीत' 
(छां.उ.१.१.१) 
इत्याद्याः, प्रतिवेदं विविधशाखासु उक्ताः, 
कर्माङ्गसम्बद्धाः उपास्तयः, तत्तच्छाखोक्तो- 
द्गीथादिषु व्यवस्थिताः, उत सर्वशाखोक्तादिषु 
इति संशयः। आद्यः पूर्वपक्षः। संनिधानादिति 
तस्य हेतुः। द्वितीयः सिद्धान्तः। उद्गीथादिश्रुतेः 
अविशेषात्, संनिधानात् श्रुतेः बलीयस्त्वात् 
इति हेतुद्वयम्।।
</p>

<p class="sub_title">
 मन्त्रादिवद्वाऽविरोधः ।।५६।।
</p>

<p>
यथा कर्माङ्गानि मन्त्र-कर्म-गुणाः 
एकस्यां शाखायामुत्पन्नाः अपि इतरासु 
शाखासु उपसंह्ताः दृष्टाः तथा तदाश्रिताः 
उपास्तयः अपि उपसंह्ताः भवेयुः 
इति; अतः संनिधानेन विरोधो नास्ति।।
</p>

<p class="title">
 ३२. भूमज्यायस्त्वाधिकरणम्
</p>

<p>
 (सू. ५७)
</p>

<p class="sub_title">
 भूम्नः क्रतुवज्ज्यायस्त्वं 
तथा हि दर्शयति ।।५७।।
</p>

<p>
छान्दोग्ये वैश्वानरविद्यायां 
व्यस्तस्य समस्तस्य च वैश्वानरस्य 
उपासनं श्रुतम्। अत्र संशयः उभयथाऽपि 
उपासनं विहितं किमुत समस्तस्य एव इति। 
उभयथाऽपि स्यादिति पूर्वपक्षः, विध्यर्थकल्पस्य 
'उपास्से' इति क्रियापदस्य प्रयोगात्, 
प्रत्यवयवोपासनं फलभेद- 
श्रवणाच्च। भूम्नः, अवयवानामपेक्षया 
भूम्नः, समस्तवैश्वानरोपासनस्य 
एव ज्यायस्त्वं प्राधान्यम् इह विवक्षितम् 
इति राद्धान्तः। क्रतुवदिति निदर्शनम्। 
यथा दर्शपूर्णमासादिषु क्रतुषु 
साङ्गोपाङ्गस्य प्रधानयागस्य 
प्रयोगः एव विवक्षितः, न व्यस्तानां 
प्रयाजादीनां तथा इहापि भवितु- मर्हति। 
तथाहि दर्शयति श्रुतिः। 'मूर्धा ते व्यपतिष्यत्' 
(छां. उ. ५.१२.२) इति व्यस्तोपासनं निन्दित्वा 
'स सर्वेषु लोकेषु सर्वेषु भूतेषु सर्वेष्वात्मसु 
अन्नमत्ति' (छां. उ. ५.१८.१) इति भूमाश्रयमेव 
फलं दर्शयति श्रुतिः। अङ्गफलोक्तिः 
प्रधानोपासनार्थमेव।।
</p>

<p class="title">
 ३३. शब्दादिभेदाधिकरणम्
</p>

<p>
 (सू. ५८)
</p>

<p class="sub_title">
 नाना शब्दादिभेदात् ।।५८।।
</p>

<p>
व्यस्तोपासनात् समस्तस्य ज्यायस्त्वात्, 
सर्ववेदान्तप्रत्ययान् उपसंह्त्य 
एकोपासनमिति मन्येत, वेद्याभेदात्, 
इति पूर्वाधिकरणबलेन प्रत्यवतिष्ठमानं 
प्रति आह नाना इति। एतान्युपासनानि 
नाना एव, वेद्याभेदेऽपि। कुतः? शब्दादिभेदात्। 
'वेद', 'उपासीत', 'क्रतुं कुर्वात' इति हि 
शब्दभेदो भवति। स्थापितं च पूर्वतन्त्रे 'शब्दान्तरे 
कर्मभेदः' (पू.मी.सू.२.२.१) इत्यत्र शब्दभेदस्य 
कर्मभेदकत्वम्। सौत्रेण आदि- पदेन 
गुणसंयोगरूप-समाख्याः यथासम्भवं 
सूचिताः।।
</p>

<p class="title">
 ३४. विकल्पाधिकरणम्
</p>

<p>
 (सू. ५९)
</p>

<p class="sub_title">
 विकल्पोऽविशिष्टफलत्वात् 
।।५९।।
</p>

<p>
स्थिते विद्याभेदे, किमासामिच्छया 
समुच्चयः भवितुमर्हति उत नियमेन 
विकल्पः इति विचार्यते। कर्मभेदे 
सत्यपि यथा अग्निहोत्र- दर्शपूर्णमासादीनां 
समुच्चयः तथा इहापि स्यादिति पूर्वः 
पक्षः। तत्र तु कर्मणां नित्यत्वात् नियमेन 
समुच्चयः। इह तु नियमेन विकल्पः 
इति सूत्रकृन्मतम्। कुतः? अविशिष्टफलत्वात् 
फलैकत्वात् ईश्वरसाक्षात्कार- 
रूपात्। साक्षात्कृते उपास्ये ईश्वरे एकेन 
उपासनेन अन्यस्य वैयर्थ्यम्। अपि 
च समुच्चयस्य चित्तविक्षेपहेतुत्वात् 
समुच्चयेन साक्षात्कारोऽपि न 
सम्भवति। अतः यावदुपास्यसाक्षात्कारं 
अविशिष्टफलानामुपासनानाम् 
अन्यतमाम् आदाय तत्परो भवेत्।।
</p>

<p class="title">
 ३५. काम्याधिकरणम्
</p>

<p>
 (सू. ६०)
</p>

<p class="sub_title">
 काम्यास्तु यथाकामं समुच्चीयेरन्
न वा पूर्वहेत्वभावात् ।।६०।।
</p>

<p>
अतिरोहितः सूर्तार्थः। काम्याः 
कोश-नाम-आदि-उपास्तयः (छां.उ.३.१५.२; 
७.१.५)। समानफलरूपहेतोः अभावात् इति यावत्।।
</p>

<p class="title"> 
 ३६. यथाश्रयभावाधिकरणम्
</p>

<p>
 (सू. ६१-६६)
</p>

<p class="sub_title">
 अङ्गेषु यथाश्रयभावः ।।६१।।
</p>

<p>
पूर्वपक्षसूत्रमेतत्। यथा विद्याश्रयाणि 
कर्माङ्गानि स्तोत्रादीनि सम्भूय भवन्ति 
एवं कर्माङ्गेषु आश्रिताः विद्याः 
अपि सम्भूय भवेरन्।।
</p>

<p class="sub_title">
 शिष्टेश्च ।।६२।।
</p>

<p>
शिष्टिः शासनं विधानम्। यथा आश्रयाः 
स्तोत्रादयः त्रिषु वेदेषु अविशेषेण शिष्यन्ते 
तथा आश्रिताः विद्याः अपि।।
</p>

<p class="sub_title">
 समाहारात् ।।६३।।
</p>

<p>
प्रणवोद्गीथयोरेकत्वस्य 
विज्ञात्रा उद्गात्रा यद्दुरूद्गीथम्। तदपि 
सुष्ठु प्रयुक्तेन हौत्रकर्मणा प्रतिसमादधाति 
इति वदन्ती श्रुतिः वेदोक्तस्य वेदान्तरोक्तेन 
सम्बन्धं ब्रूते।
</p>

<p class="sub_title">
 गुणसाधारण्यश्रुतेश्च 
।।६४।।
</p>

<p>
विद्यागुणस्य विद्याश्रयस्य 
ओङ्कारस्य वेदत्रयसाधारण्यश्रुतेः 
अथवा कर्मगुणस्य कर्माङ्गस्य उद्गीथादेः 
सर्वप्रयोगसाधारण्यश्रुतेः 
विद्या- समुच्चयः निश्चीयते।।
</p>

<p class="sub_title">
 न वा तत्सहभावाश्रुतेः ।।६५।।
</p>

<p>
पक्षं व्यावर्तयति न वेति। यथा उपासनाश्रयाणां 
कर्माङ्गानां स्तोत्रा- दीनां सहभावः श्रुतः, 
तथा आश्रितानामुपासनानां सहभावः 
न एव श्रुतः, तेषां पुरूषार्थत्वात्। तस्मान्न 
नियमेन सहभावः।।
</p>

<p class="sub_title"> 
 दर्शनाच्च ।।६६।।
</p>

<p>
दर्शयति च श्रुतिः एषां प्रत्ययानामसहभावं 
'एवंविद्ध ब्रह्मा यज्ञं ....ऋत्विजः अभिरक्षति' 
(छां.उ.४.१७.१०) इत्यत्र ऋत्विजां असर्वज्ञत्ववचनेन। 
अतः यथाकाममुपासनानां समुच्चयो 
वा विकल्पो वा भवति, न तु नियमेन समुच्चयः।।
</p>

</div>
</body>
</html> 
