<!DOCTYPE html>
<html>

<head>
	<meta charset="UTF-8"/>
	<title>दिव्यत्रायपादार्पितपुष्पमञ्जरी</title>
	<link href="../style/reset.css" rel="stylesheet"/>
	<link href="../style/style.css" rel="stylesheet"/>
</head>


<body>

<div id="page">
<div class="article_title">
 प्रथमोऽध्यायः - तृतीयः पादः
</div>

<p class="title" id="1.3.a1">
 १. द्युभ्वाद्यधिकरणम्
</p>

<p class="e">
 (सू. १-७)
</p>

<p class="sub_title" id="1.3.1">
 द्युभ्वाद्यायतनं स्व-शब्दात् ।।१।।
</p>

<p>
'यस्मिन् द्यौः पृथिवी चान्तरिक्षमोतं 
....' इति मुण्डकश्रुतिवाक्यं (मुं.उ.२.२.५) 
विषयः। तत्र संशयः-द्युलोक-भूलोकादीनां 
यत् आयतनम् इह आम्नातं तात्किं परं ब्रह्म 
उत प्रधानं आहो सूत्रात्मा वा जीवात्मा वा इति। परं 
ब्रह्म विना अन्यतमम् इति पूर्वः पक्षः। 
स्व-शब्दात् आत्मशब्दात् तदायतनं परमेव 
ब्रह्मेति सिद्धान्तः। 'तमेवैकं जानथ 
आत्मानम्' इति श्रुतिः यत् द्युभ्वाद्यायतनं 
तदेव आत्मशब्देन कथयति।।
</p>

<p class="sub_title" id="1.3.2">
 मुक्तोपसृप्यव्यपदेशात् 
।।२।।
</p>

<p>
यत् द्युभ्वाद्यायनं तदेव अविद्या-तत्कार्य-मुक्तैः 
उपसृप्यत्वेन प्राप्यत्वेन व्यपदिश्यते 
'भिद्यते हृदयग्रन्थिः....' (२.२.८) इति। 
अथ परं ब्रह्मैव मुक्तोपसृप्यमिति 
प्रसिद्धं सर्ववेदान्तेषु। अतः एतदायतनमपि 
तदेव ब्रह्म।।
</p>

<p class="sub_title" id="1.3.3">
 नानुमानमतच्छब्दात् ।।३।।
</p>

<p>
अनुमानशब्देन अनुमानमात्रगम्यं 
साङ्ख्यानां प्रधानमुच्यते। प्रधानं 
द्युभ्वाद्यायतनं भवितुं नार्हति, अतच्छब्दात्। 
प्रधानवाचकानां शब्दाना- मनुक्तत्वात्। 
अपि च आत्मत्वं मुक्तोपसृप्यत्वं, 
सर्वज्ञत्वं, सर्ववित्त्वं च अचेनस्य 
प्रधानस्य नैवोपपद्यन्ते।।
</p>

<p class="sub_title" id="1.3.4">
 प्राणभृच्च ।।४।।
</p>

<p>
उक्तेभ्यः हेतुभ्यः एव प्राणभृज्जीवोऽपि 
न द्युभ्वाद्यायतनं भवितुं शक्नोतीत्यर्थः।।
</p>

<p class="sub_title" id="1.3.5">
 भेदव्यपदेशात् ।।५।।
</p>

<p>
'तमेवैकं जानथ' इत्यत्र मुमुक्षवः 
ज्ञातारः द्युभ्वाद्यायतनं ज्ञेयम् इति 
सिद्धः भेदः तयोः। तस्मादपि जीवः 
न द्युभ्वाद्यायतनं भवेत्।। 
</p>

<p class="sub_title" id="1.3.6">
 प्रकरणात् ।।६।।
</p>

<p>
'कस्मिन्नु भगवो विज्ञाते सर्वमिदं विज्ञातं 
भवति?' इति शौनकस्य प्रश्नस्य उत्तरं 
इयं सर्वा मुण्डकश्रुतिः (१.१.३)। किञ्च 
परमात्मविज्ञानेन एव सर्वविज्ञानं भवति, 
तस्य सर्वात्मकत्वात्। तस्मात् परमात्मा 
एव इहापि प्रकृतः इति प्रकरणबलाच्च 
स एव आयतनं, न जीवः।।
</p>

<p class="sub_title" id="1.3.7"> 
 स्थित्यदनाभ्यां च ।।७।।
</p>

<p>
स्थितिः अनशनम्। अदनं भक्षणम्। 'द्वा 
सुपर्णा....' (मुं.उ.३.१.१) इति मन्त्रे ईश्वरस्य 
अनशनं जीवस्य कर्मफलभक्षणं 
च उक्ते। एतेन वचनेन जीवस्य उपाधिसम्बन्धः 
स्फुटयते। तस्मात् न स सर्वज्ञो वा सर्वविद् 
वा, अत एव आयतनं वा भवितुमर्हति। अतः 
द्युभ्वाद्यायत- नस्य परमात्मत्वं 
तदवस्थमेव।।
</p>

<p class="title" id="1.3.a2">
 २. भूमाधिकरणम्
</p>

<p class="e">
 (सू. ८-९)
</p>

<p class="sub_title" id="1.3.8">
 भूमा सम्प्रसादादध्युपदेशात् 
।।८।।
</p>

<p>
इदमान्मायते छान्दोग्ये (७.२३.१) 'यो 
वै भूमा तत्सुखं नाल्पे सुखमस्ति....यत्र नान्यत् 
पश्यति....स भूमा' इति। तत्र भूमशब्देन किम् 
उक्तम्? प्राणः इति तावत् प्राप्तम् 'प्राणो 
वा आशाया भूयान्' इत्युक्तत्वात् भूयान्भूम्नोः 
समानार्थत्वात् च। अपि च भूयः प्रश्नप्रति- 
वचनानि प्राणे पर्यवसितानीत्यतः 
भूमशब्दोऽपि प्राणप्रकरणे एव पतितः 
इत्यवगम्यते। किं च दर्शनादिव्यवहाराभावः 
सुखत्वादयश्च धर्माः प्राणपक्षेऽपि 
अवकल्पन्ते।
</p>

<p>
एवं प्राप्तेऽभिधीयते भूमेति। अत्र 
भूमशब्दवाच्यः परमात्मा एव। कस्मात्? 
सम्प्रसादादध्युपदेशात्। सम्यक् 
प्रसीदति अस्मिन् इति सम्प्रसादः सुषुप्तिः। 
तस्यामवस्थायां ग्रस्तेषु सर्वेषु करणेषु 
प्राणः एकः एव जागर्ताति प्राणः संलक्ष्यते 
सम्प्रसादशब्देन। तस्मात् सम्प्रसाद- 
शब्दितात्प्राणात् अधि ऊर्ध्वं भूम्नः उपदिष्टत्वात् 
भूमा सम्प्रसादात्प्राणा- दर्थान्तरभूतः 
प्राणस्यापि आश्रयभूतः परमपुरूषः 
एव इति सिद्धम् भवति।
</p>

<p>
अपि च प्रश्नप्रतिवचनरूपेणैव 
अर्थान्तरस्य उपक्रमः स्यादिति नियमो 
नास्ति।।
</p>

<p class="sub_title" id="1.3.9">
 धर्मोपपत्तेश्च ।।९।।
</p>

<p>
इतश्च भूमा पर एव आत्मा। दर्शनादिव्यवहाराभाव-सुखरूपत्व- 
अमृतत्व-स्वमहिमप्रतिष्ठितत्वादयो 
ये धर्माः उक्ताः भूम्नः, ते सर्वे परमात्मन्येव 
उपपन्नाः इत्यतः भूमशब्दवाच्यः 
परमात्मा एव।।
</p>

<p class="title" id="1.3.a3">
 ३. अक्षराधिकरणम्।
</p>

<p class="e">
 (सू. १०-१२)
</p>

<p class="sub_title" id="1.3.10">
 अक्षरमम्बरान्तधृतेः ।।१०।।
</p>

<p>
बृहदारण्यके (३.८.७-८) श्रूयते-'कस्मिन्नु 
खलु आकाश ओतश्च प्रोतश्चेति-एतद्वै 
तदक्षरं गार्गि ब्राह्मणा अभिवदन्ति अस्धूल- 
मनणु' इति। तत्र अक्षरशब्दवाच्यः 
किम् ओङ्कारः उत परमात्मेति संशयः। 
अक्षरशब्दस्य वर्णे रूढत्वात्, वर्णस्य 
ओङ्कारस्य सर्वात्मकत्व- श्रवणात् 
ओङ्कार एव अक्षरशब्दवाच्यः इति प्राप्ते 
प्रचक्ष्महे अक्षरमिति।
</p>

<p>
अक्षरं परं ब्रह्मैव, अम्बरान्तधृतेः। 
पृथिव्यादि-अम्बरान्तस्य सर्वस्य विकारजातस्य 
धृतेः धारणात् तदाश्रयः परं ब्रह्मैव 
भवेत् न किंचिदन्यत्। अक्षरशब्दस्य 
अश्नाति व्याप्नोति इत्यक्षरम्, न क्षरतीत्यक्षरम् 
इति वा व्युत्पत्त्या ब्रह्मत्वं अवकल्पते। 
ओङ्कारस्य सर्वात्मकत्वं तु स्तुत्यर्थमेव 
यावता स ब्रह्मज्ञानसाधनम्।।
</p>

<p class="sub_title" id="1.3.11">
 सा च प्रशासनात् ।।११।।
</p>

<p>
अम्बरो भूताकाशः। अम्बरान्तस्य सर्वस्य 
विकारजातस्य धृतिः प्रधानस्याप्युपपद्यत 
इति चेत्। न सा धृतिः प्रधानस्यावकल्पते 
किन्तु परमेश्वरस्यैव। को हेतुः? 
प्रशासनम्। 'एतस्य वा अक्षरस्य प्रशासने 
गार्गि सूर्याचन्द्रमसौ विधृतौ तिष्ठतः' 
(बृ.उ.३.८.९) इति श्रुतेरक्षरस्य प्रशासनं 
कर्म श्रूयते। प्रशासनं तु पारमेश्वरं 
कर्म, तच्चाचेतनस्य प्रधानस्य 
सर्वथा नोपपद्यते।।
</p>

<p>
पूर्वस्मिन्सूत्रेऽम्बरशब्देन न भूताकाशोऽभिप्रेतः, 
किन्त्वव्यक्तमेव।।
</p>

<p class="sub_title" id="1.3.12">
 अन्यभावव्यावृत्तेश्च 
।।१२।।
</p>

<p>
इतश्चाक्षरं परब्रह्मणो नान्यत्। 
अन्यभावव्यावृत्तेश्च। अन्यस्य 
प्रधानस्य वा जीवस्य वा कस्यचिदितरस्य 
वा भावः अन्यभावः। तस्मादक्षरस्य 
व्यावृत्तेः पृथक्करणात् नाक्षरमन्यत्किञ्चित्। 
अयमर्थः- यद्यदन्यद्ब्रह्मणः 
किञ्चिदक्षरशब्दवाच्यमिति 
प्रत्युपस्थापितं तस्मा- त्सर्वस्माच्छ्रुतिरक्षरं 
व्यावर्तयति 'तद्वा एतदक्षरं गार्ग्यदृष्टं 
द्रष्ट्रश्रुतं....' इत्यादिना। तस्मादक्षरं 
परमेव ब्रह्म।।
</p>

<p class="title" id="1.3.a4">
 ४. ईक्षतिकर्मव्यपदेशाधिकरणम्
</p>

<p class="e">
 (सू. १३)
</p>

<p class="sub_title" id="1.3.13">
 ईक्षतिकर्मव्यपदेशात् 
सः ।।१३।।
</p>

<p>
प्रश्नोपनिषदः (५) सत्यकामप्रश्ने 
श्रूयते-'एतद्वै सत्यकाम, परं चापरं 
च ब्रह्म यदोङ्कारस्तस्माद्विद्वानेतेनैवायतनेनैकतरमन्वेति.... 
यः पुनरेतं त्रिमात्रेणोमित्येतेनैवाक्षरेण 
परं पुरूषमभिध्यायाrत.... स एतस्मा- 
ज्जीवघनात् परात्परं पुरिशयं पुरूषमीक्षते' 
इति। तत्र संशयः-किमिह अभिध्यानविषयः 
परः पुरूषो हिरण्यगर्भाख्यमपरं 
ब्रह्मोत परं ब्रह्मेति। हिरण्यगर्भाख्यमपरं 
ब्रह्मैवेति तावत्प्राप्तम्। कस्मात्? 
एतद्विदुषः 'स तेजसि सूर्ये सम्पन्नः स सामभिरून्नीयते 
ब्रह्मलोकम्' इति देशपरिच्छिन्न- 
फलश्रवणात्, सर्वगतस्य परब्रह्मणस्तु 
तत्फलस्यानुपपत्तेः। कथमस्मिन्पक्षे 
'परं पुरूषम्' इति विशेषणमुपपद्यते? 
पिण्डापेक्षया हिरण्यगर्भस्यापि 
परत्वमवकल्पत एव।
</p>

<p>
एवं प्राप्ते प्रचक्ष्महे-सोऽभिध्यानविषयः 
परः पुरूषः परं ब्रह्मैव। कुतः? ईक्षतिकर्मव्यपदेशात्। 
ईक्षणं दर्शनम्। यः परः पुरूषोऽभिध्यान- 
क्रियाया विषयत्वेनोक्तः 
स एव वाक्यशेष ईक्षणक्रियाया 
अपि विषयत्वेनोपदिष्टः 'स एतस्माज्जीवघनात्परात्परं 
पुरिशयं पुरूषमीक्षते' इति। यदि 
स्याद् ध्यानविषयं वस्तु कल्पितमपीक्षणविषयं 
वस्तु सदेव भवेत्। अपि चोपाधिकल्पितत्वाद्धिरण्यगर्भाख्यमपरं 
ब्रह्मेक्षणक्रियाविषयं 
भवितुं न शक्नोति। किञ्च 'परं पुरूषम्' 
इति विशेषणमपि परस्य ब्रह्मणः परिग्रह 
एवोपपद्यते। पापविनिर्मोचनरूपफलश्रवणमपि 
तस्मिन् पक्षे एवावकल्पते। देशपरिच्छिन्नफलं 
तु क्रममुक्त्यभिप्रायान्न 
दोषयुक्तम्।।
</p>

<p class="title" id="1.3.a5">
 ५. दहराधिकरणम्
</p>

<p class="e">
 (सू. १४-२१)
</p>

<p class="sub_title" id="1.3.14">
 दहर उत्तरेभ्यः ।।१४।।
</p>

<p>
छान्दोग्ये (८.१.१) इदमाम्नातम्-'अथ 
यदिदमस्मिन्ब्रह्मपुरे दहरं पुण्डरीकं 
वेश्म दहरोऽस्मिन्नन्तराकाशस्तस्मिन्यदन्तस्तदन्वेष्टव्यं 
तद्वाव विजिज्ञासितव्यम्' इति। तत्र दहराकाशशब्दवाच्यं 
किम्? भूताकाशो वा जीवो वा परमात्मा 
वा?
</p>

<p>
आकाशशब्दस्य भूताकाशे प्रसिद्धत्वात् 
स एवेह वाच्य इति पूर्वपक्षः। अथवा जीवोऽपि 
दहराकाशः स्यात्। कुतः? ब्रह्मपुरशब्द- 
वाच्यस्य शरीरस्य स्वामी जीवो मनउपाधिसंबद्धो 
दहरे हृदयाकाशे तिष्ठतीत्यतस्तस्य 
दहराकाशशब्दवाच्यत्वमुपपद्यत 
एव। अपि च आराग्रमात्रो जीवो दहर एव।
</p>

<p>
एवं प्राप्ते आह-दहर उत्तरेभ्य इति। उत्तरेभ्यो 
वाक्यशेषगतेभ्यो हेतुभ्यो दहरशब्देन 
परं ब्रह्मैव वाच्यमित्यवगम्यते। 
वाक्यशेषे एतस्य दहरस्य द्यावापृथिव्याद्याधारत्वमात्मत्वमपहतपाप्मत्वं 
च श्रूयन्ते। एते धर्मा दहरस्य भूताकाशपक्षे 
जीवपक्षे वा नोपपद्यन्ते। अपि च दहरोपा- 
सनायाः सर्वलोककामचारत्वरूपानन्तफलश्रवणमपि 
जीवादिग्रहणे नावकल्पते। तस्माद्दहरो 
ब्रह्मैव।।
</p>

<p class="sub_title" id="1.3.15">
 गतिशब्दाभ्यां तथाहि दृष्टं लिङ्गं 
च ।।१५।।
</p>

<p>
गतिशब्दाभ्यामपि दहरो ब्रह्मैवेत्यवगम्यते। 
उत्तरश्रुतिवाक्ये 'इमाः सर्वाः 
प्रजा अहरहर्गच्छन्त्य एतं ब्रह्मलोकं 
न विन्दन्ति' (८.३.२) इति सर्वासां प्रजानां प्रकृतं 
दहरं प्रति सुषुप्तौ गतिरूक्ता। एषा गतिस्तु 
दहरस्याकाशत्वे नोपपद्यते। अपि 
च एष एव दहर एतस्मिन् वाक्ये एव ब्रह्मलोकशब्देनाभिहितः। 
केवल आकाशो नैव ब्रह्मलोको भवेत्। 
अहन्यहनि एतद्ब्रह्मलोकगमनं 
दहरशब्दस्य ब्रह्मवाच्यत्वे लिङ्गम्, 
प्रतिदिनं कार्यब्रह्मलोकगमनस्यासाध्यत्वात्। 
ब्रह्मैव लोको ब्रह्मलोक इति सामानाधिकरण्यवृत्तिरेवात्राभ्युपगन्तव्या।
</p>

<p>
अहन्यहनि सुषुप्ते ब्रह्मसम्पत्तिर्दृष्टाऽन्यत्रापि। 
'सता सोम्य तदा सम्पन्नो भवति' (छां.उ.६.८.१) 
इति श्रुतेः।।
</p>

<p class="sub_title" id="1.3.16">
 धृतेश्च महिम्नोऽस्यास्मिन्नुपलब्धेः 
।।१६।।
</p>

<p>
धृतिरिति हेतोरपि दहरः परमात्मैव। 
धृतिः सर्वजगद्धारणम्। श्रुतिः 
प्रकृतं दहराकाशं आत्मशब्देनाभिधाय, 
तस्यैवापहतपाप्मत्वादिधर्मान् 
श्रावयित्वा तमेवानतिवृत्तप्रकरणं 
निर्दिशति 'अथ य आत्मा स सेतुर्विधृतिरेष 
लोकानामसम्भेदाय' (८.४.१) इति। इहोक्ता 
सर्वलोक- विधृतिः परमात्मन एव 
महिमा। एष महिमा परस्मिन्नात्मन्येय उपलभ्यते, 
'एष सर्वेश्वरः....सेतुर्विधरण एषां लोकानामसम्भेदाय' 
(बृ.उ.४.४.२२) इति श्रुत्यन्तरात्।।
</p>

<p class="sub_title" id="1.3.17">
 प्रसिद्धेश्च ।।१७।।
</p>

<p>
आकाशशब्दः भूताकाशे रूढोऽपि 
परस्मिन्ब्रह्मण्यपि प्रसिद्धः। 
'आकाशो वै नामरूपयोर्निर्वहिता' 
(छां.उ.८.१.४) इति श्रुतेः। आ समन्तात् काश्यते 
दीप्यत इति व्युत्पत्त्या ज्योतिषां ज्योतिषि 
परमात्मन्यपि सम्भवति।।
</p>

<p class="sub_title" id="1.3.18">
 इतरपरामर्शात् स इति चेन्नासम्भवात् 
।।१८।।
</p>

<p>
वाक्योपक्रमे सन्धिग्धोऽर्थो 
वाक्यशेषबलान्निर्णेतव्य इति 
न्यायेन दहरो जीवात्मैव भवितुमर्हति 
'अथ य एष सम्प्रसादोऽस्माच्छरीरात्' 
(छां.उ.८.३.४) इति वाक्यशेषादिति 
चेत्। न। आकाशोप- मेयत्वापहतपाप्मत्वादीनां 
धर्माणामुपाध्यभिमानिनि जीवेऽसम्भवात्।।
</p>

<p class="sub_title" id="1.3.19">
 उत्तराच्चेदाविर्भूतस्वरूपस्तु 
।।१९।।
</p>

<p>
अपहतपाप्मत्वादीनां धर्माणां जीवेऽसम्भवाद्दहरो 
न जीवो भवितुमर्हतीति यदुक्तं सिद्धान्तिना 
तदसत्। कुतः? उत्तरात्प्रजापति- 
वचनात्। प्रजापतिर्हान्द्रायावस्थात्रयनिरूपणद्वारा 
जीवात्मानमेवोपदिश्य तस्यैवापहतपाप्मत्वादिधर्मानुवाच। 
एवमपहतपाप्मत्वादीनां जीवेऽपि 
सम्भवाद्दहरो जीव एवेति चेत्।
</p>

<p>
सौत्रस्तुशब्दः पूर्वपक्षव्यावृत्त्यर्थः। 
प्रजापतिस्तु आविर्भूतस्वरूपं जीवमेवोपदिष्टवान्। 
एतदुक्तं भवति-यथा स्थाणौ पुरूषः 
कल्पितस्तथा ब्रह्मणि जीवत्वं कल्पितमविद्यया। 
यदा त्वेषाऽविद्या विद्यया निवर्तते 
तदा जीव आविर्भूतस्वरूपो भवति। स च 
ब्रह्मैव परम्। जीवस्य यत्पारमार्थिकं 
रूपं ब्रह्मत्वं नाम तदेव प्रजापतिरूपदिदेश। 
जीववचनं तु भूतपूर्वगत्येत्यविरोधः। 
तस्माद्दहरस्य जीवत्वं नैव सम्भवतीति 
तदवस्थमेव।।
</p>

<p class="sub_title" id="1.3.20">
 अन्यार्थश्च परामर्शः ।।२०।।
</p>

<p>
अथ तार्हि प्रजापतिना कृतो जीवपरामर्शः 
अनर्थो भवेत्। न। अन्यार्थत्वात्परामर्शस्य। 
परमेश्वरस्वरूपपर्यवसायी 
त्वेष जीवपरामर्शो न जीवस्वरूपपर्यवसायीति 
नानर्थकः।।
</p>

<p class="sub_title" id="1.3.21">
 अल्पश्रुतेरिति चेत्तदुक्तम् 
।।२१।।
</p>

<p>
'दहरोऽस्मिन्नन्तराकाशः' इति हृदयाकाशस्याल्पत्वश्रवणान्न 
स परमेश्वरो भवितुमर्हतीति चेत्। 
विभोः परमेश्वरस्यापि दहरत्वमुपाधि- 
दृष्ट्याऽवकल्पत इति 'अर्भकौकस्त्वात्....' 
इति सूत्रे (१.२.७) उपपादितम्। इहापि श्रुतिर्दहराकाशस्य 
दहरत्वमपोहति प्रसिद्धाकाशोप- 
मानात्।।
</p>

<p class="title" id="1.3.a6">
 ६. अनुकृत्यधिकरणम्
</p>

<p class="e">
 (सू. २२-२३)
</p>

<p class="sub_title" id="1.3.22">
 अनुकृतेस्तस्य च ।।२२।।
</p>

<p>
'न तत्र सूर्यो भाति न चन्द्रतारकं 
नेमा विद्युतो भान्ति कुतोऽय- मग्निः। 
तमेव भान्तमनुभाति सर्वं तस्य भासा सर्वमिदं 
विभाति।।' (मुं.उ.२.२.११) इत्याथर्वणिकानां 
श्रुतिः। तत्र किमेतज्ज्योतिर्यदनु 
भाति सूर्येन्दुतारकं तेजोधातुरूत 
प्राज्ञात्मेति विशयः। तेजोधातुरेवेति 
पूर्वपक्षः। कुतः? अनुगमनवदनुभानस्यापि 
समानस्वभावयोर्वस्तुनोरेवोपपन्नत्वात्।
</p>

<p>
सिद्धान्तयति अनुकृतेरिति। 
अनुकरणमेवानुकृतिः, अनुभानमिति 
यावत्। अनुकृतिरिति हेतोस्तद्ब्रह्मैव 
न तेजोधातुः। न ताव- न्नियमोऽस्त्यनुकृतिः 
समानस्वभाव-वस्तुनोरेव भवेदिति। तेजोधातु- 
मग्निमन्वयःपिण्डस्य दहनदर्शनात्। 
न ह्येकस्य तेजोधातोर्भाने तेजोऽन्तरस्यापेक्षास्ति 
प्रदीपवत्। दार्शितं च श्रुत्यन्तरे प्राज्ञात्मनो 
भारूपत्वं 'ज्योतिषां ज्योतिः' (बृ.उ.४.४.१६) 
इति, 'भारूपः' इति च। इहापि ब्रह्मप्रकरणे 
एवैष मन्त्र उक्तः। तस्मात्तत् प्राज्ञात्मैव 
भवेत्।
</p>

<p>
सौत्रौ तस्य-च-शब्दौ विषयवाक्यस्य 
चतुर्थं पादं दर्शयतः। 'तस्य भासा सर्वमिदं 
विभाति' इति हि तत्पादः। तत्राविशेषेण सर्वभास- 
यितृत्वोक्तेरपि तत्प्राज्ञात्मैव 
स्यात् न केवलो धातुविशेषः।।
</p>

<p class="sub_title" id="1.3.23">
 अपि च स्मर्यते ।।२३।।
</p>

<p>
'न तद्भासयते सूर्यः' इत्यादि 
स्मृतिभ्यश्च (गीता १५.६) एवमेवावगम्यते।।
</p>

<p class="title" id="1.3.a7">
 ७. प्रमिताधिकरणम्
</p>

<p class="e">
 (सू. २४-२५)
</p>

<p class="sub_title" id="1.3.24">
 शब्दादेव प्रमितः ।।२४।।
</p>

<p>
कठवल्लीष्विदमान्मायते-'अङ्गुष्ठमात्रः 
पुरूषो मध्य आत्मनि तिष्ठति...ईशानो भूतभव्यस्य 
स एवाद्य स उ श्वः' (२.१.१२) इति। तत्र संशय्यते 
किमेषोऽङ्गुष्ठमात्रः पुरूषो 
जीवात्मोत परमात्मेति। जीवा- त्मेति प्राप्तं 
तावदङ्गुष्ठमात्रत्वादेव। नहि सर्वगतस्य 
परमात्मनोऽङ्गुष्ठ- मात्रत्वमुपपद्यते। 
स्मृतिरपि जीवस्य अङ्गुष्ठमात्रत्वं 
स्पष्टं कथयति 'अथ सत्यवतः कायात्....अङ्गुष्ठमात्रं 
पुरूषम्' (म.भा.वन.२९७.१७) इति।
</p>

<p>
एवं प्राप्तेऽभिधीयते शब्दादेवेति। 
ईशानशब्दादेव अङ्गुष्ठमात्रत्वेन 
प्रमितः परमात्मैव। नहि सर्वशक्तात्परमात्मनोऽन्यत्र 
जीवे वा यस्मिन् कास्मिंश्चिदन्यस्मिन्वा 
ईशानत्वं भूतभवद्भविष्यदामीशितृत्वमुपपद्यते।।
</p>

<p class="sub_title" id="1.3.25">
 हृद्यपेक्षया तु मनुष्याधिकारत्वात् 
।।२५।।
</p>

<p>
सर्वगतत्वात्परमात्मनोऽङ्गुष्ठपरिमितत्वं 
नोपपद्यते इति चेत्। उपपद्यते एव 
हृदि स्थितत्वात्परमात्मनो हृदयपरिमाणापेक्षयाऽङ्गुष्ठमात्रत्वं 
कथ्यते। प्रतिप्राणिं हृदयपरिमाणस्य 
भिन्नत्वादेतदपि न सम्भवतीति चेत्। 
न, मनुष्याधिकारत्वाच्छास्त्रस्य। 
सर्वेषां समानं प्रवृत्तमपि शास्त्रं मनुष्यान् 
विशेषेणाधिकरोति तेषामार्थित्वशक्तत्वादीनां 
सम्भवात्। तस्मान्मानुष्य- हृदयापेक्षयोक्तमेतदङ्गुष्ठमात्रत्वम्।।
</p>

<p class="title" id="1.3.a8">
 ८. देवताधिकरणम्
</p>

<p class="e">
 (सू. २६-३३)
</p>

<p class="sub_title" id="1.3.26">
 तदुपर्यपि बादरायणः सम्भवात् 
।।२६।।
</p>

<p>
परमात्मनोऽङ्गुष्ठमात्रत्वमुपपद्यते 
हृद्यपेक्षया, तदपेक्षातु मनुष्याधि- 
कारत्वाच्छास्त्रस्येत्युक्तम्। 
अपितु शास्त्रं मनुष्यानेवाधिकरोति 
नान्यानिति नियमो नास्ति। येषां आर्थित्वं 
शक्तत्वं विग्रहवत्वमपर्युदस्त्व- 
मुपनयनाधिकारत्वं च सम्भवन्ति 
तेषां सर्वेषां विद्यायामधिकारोऽस्ति। 
एषोऽधिकारस्तु, तदुपरि मनुष्याणामुपरि 
भवानां देवादीनामपि अस्तीत्यवगम्यते। 
एवं मन्यते बादरायण आचार्यः। कस्मात्? 
सम्भवादार्थित्वादीनां तेषामपि।
</p>

<p>
पूर्वमीमांसाशास्त्रे यैः कारणैस्तेषामधिकारो 
वार्यते विद्यायां तेषामसम्भवात् 
भवत्येवाधिकार इति मन्तव्यम्।।
</p>

<p class="sub_title" id="1.3.27">
 विरोधः कर्मणीति चेन्नानेकप्रतिपत्तेर्दर्शनात् 
।।२७।।
</p>

<p>
देवताविग्रहवत्त्वाभ्युपगमे 
वैदिककर्मविषये विरोधः 
सम्भवति। एकस्या देवताया अनेकेषु 
यागेषु युगपत्संनिधानं हविःस्वीकारश्च 
असम्भवौ। तस्मान्न युक्तमेतद्देवताविग्रहवत्त्वमिति 
चेत्। न। अनेक- प्रतिपत्तेर्दर्शनात्। 
देवादीनां श्रुतिस्मृती युगपदनेकशरीरधारणाशाक्तिं 
दर्शयतः। अपि च यथैको ब्राह्मणोऽनेकैः 
कृतान्नमस्कारान् स्वीकुर्यात् 
तथेहापि स्यात्। नहि विग्रहवत्त्वेनैतस्मिन्विरोधो 
भवति।।
</p>

<p class="sub_title" id="1.3.28">
 शब्द इति चेन्नातः प्रभवात्प्रत्यक्षानुमानाभ्याम् 
।।२८।।
</p>

<p>
नित्यो वेदशब्दस्तदर्थश्च। तयोर्वाच्यवाचकसम्बन्धोऽपि 
नित्य एव। प्रमाणान्तरानपेक्षत्वाद्वेदस्य 
स्वतः प्रामाण्यमभ्युपगतं सवzवzदिकैः। 
अथ देवादीनां विग्रहवत्त्वेऽभ्युपगते 
जन्ममरणादिसम्भवात्तेषामस्मदादि- 
वद्वैदिकशब्दविषये विरोधः 
स्यात् नित्यशब्दस्यानित्यार्थसंयोगात् 
इति चेत्।
</p>

<p>
न। अतः प्रभवाद्देवादिसहितस्य 
समस्तजगतः। अत एव हि वैदिकाच्छब्दात् 
सदेवादिकं समस्तं जगत् उत्पद्यते। ननु 
ब्रह्मैव जगत्कारणमिति पौनःपुन्येन 
घोषितमुच्चैस्त्वयैवेति। बाढं 
घोषित- मधुनाऽपि तथैव। न तावद्वदामो 
वयं वैदिकशब्दस्योपादानत्वम्। 
किन्तु परम्परया कारणत्वमेव। कथम्? 
यथा गवादिशब्दानां गवाद्याकृतय 
एवार्थाः, आकृतयश्च नित्या एव व्यक्त्यागमापायिभिरविकृतत्वात्, 
तथेन्द्रादीनां वैदिकशब्दानामपीन्द्राद्याकृतय 
एव नित्यार्थाः न तु व्यक्तयः। तस्मान्नित्यवैदिकशब्दानां 
नित्यार्थत्वाच्छब्दे न कश्चि- द्विरोधोऽस्ति। 
एवं सति शब्दव्यवहारयोग्यार्थनिष्पत्तिरेवातः 
प्रभव इत्युच्यते।
</p>

<p>
तदेतद्दार्शितं प्रत्यक्षानुमानाभ्याम्। 
श्रुतिस्मृतिभ्यामित्यर्थः। 'एते 
इति वै प्रजापतिर्देवानसृजत' इति 
श्रुतिः। 'अनादिनिधना नित्या...वेदमयी... 
सर्वाः प्रवृत्तयः' (म.भा.मोक्ष.२३२.२४) 
इति स्मृतिः।।
</p>

<p class="sub_title" id="1.3.29">
 अत एव च नित्यत्वम् ।।२९।।
</p>

<p>
अत एव वेदशब्दार्थानामाकृतीनां नित्यत्वादेव 
वेदस्य नित्यत्वमपि सिद्धमेव।।
</p>

<p class="sub_title" id="1.3.30">
 समाननामरूपत्वाच्चावृत्तावप्यविरोधो 
दर्शनात्स्मृतेश्च	।।३०।।
</p>

<p>
अस्तु नाम वैदिकशब्दविषये न 
कश्चिद्विरोधो भवति शब्दार्थानामा- 
कृतीनां नित्यत्वादिति। अपितु महाप्रलये 
आकृतिसहितस्य समस्तस्य जगतो 
नाशत्वादभिधानाभिधेयरूपो 
व्यवहारो विच्छिद्यते। अतश्शब्दे विरोधो 
बोभूयत इति चेत्।
</p>

<p>
एवं प्राप्ते प्रचक्ष्महे-आवृतावपि 
न कश्चिद्विरोधो भवति शब्दे, समाननामरूपत्वात्। 
आवृत्तिः महाप्रलय-महासर्गलक्षणा। 
महाप्रलयाद- नन्तरं महासर्गे सृष्टिकर्ता 
पूर्वकल्पे भूतान्नामरूपान् स्मृत्वा 
तथैवोत्तर- सृष्टिमपि करोतीति 
हेतोर्न कश्चिद्विरोधो भवति। तदेतच्छ्रुतिस्मृत्योरव- 
गम्यते।।
</p>

<p class="sub_title" id="1.3.31">
 मध्वादिष्वसम्भवादनधिकारं 
जैमिनिः ।।३१।।
</p>

<p>
पूर्वपक्षसूत्रमेतत्। जैमिनिराचार्यो 
मन्यते देवादीनां ब्रह्मविद्याया- 
मधिकारो नास्तीति। कुतः? मध्वादिष्वसम्भवात्। 
मध्वादिषु विद्या- स्वादित्यादयो 
देवा उपास्याः। तदुपासकानां तत्तल्लोकैश्वर्यप्राप्तिः 
श्रूयते। सैषा तेषां न सम्भवति प्राप्तत्वात्। 
तस्मान्नाधिकारोऽस्ति तेषामेतासु 
विद्यासु। विद्यासामान्याद्ब्रह्मविद्यायामपि 
नाधिकार इति निश्चीयते।।
</p>

<p class="sub_title" id="1.3.32">
 ज्योतिषि भावाच्च ।।३२।।
</p>

<p>
द्युस्थाने भवेषु प्राकृतेषु ज्योतिषु 
प्रत्युक्तत्वादादित्यादिशब्दानां, 
हृदयाद्यवयवरहितानां तेषामुपासनाया 
असम्भवादनधिकारो सिद्धः।।
</p>

<p class="sub_title" id="1.3.33"> 
 भावं तु बादरायणोऽस्ति हि ।।३३।।
</p>

<p>
सिद्धान्तसूत्रमेतत्। तुशब्दः पूर्वपक्षं 
व्यावर्तयति। देवादीनामपि ब्रह्मविद्यायामधिकारः 
सम्भवतीति बादरायण आचार्यो मन्यते। 
कुतः? आर्थित्वसामर्थ्यादीनां ब्रह्मविद्यासाधनभूतानां 
तेषामपि सम्भवात्। श्रुतिस्मृती च एवमेवावगमयतः।।
</p>

<p class="title" id="1.3.a9">
 ९. अपशूद्राधिकरणम्
</p>

<p class="e">
 (सू. ३४-३८)
</p>

<p class="sub_title" id="1.3.34">
 शुगस्य तदनादरश्रवणात्तदाद्रवणात्सूच्यते 
हि ।।३४।।
</p>

<p>
अतीतानन्तराधिकरणे ब्रह्मविद्यायां 
मनुष्याणामेवाधिकार इति नियमं 
वर्जयित्वा देवाद्यधिकारः स्थापितः। 
इदानीं मनुष्याणामपि त्रैवार्णिकानामेव 
विद्याधिकार इति नियमस्य अपवादेन 
शूद्रस्याप्यधि- कारोऽस्ति-इति 
प्राप्ते इदमारभ्यते।
</p>

<p>
शूद्रेऽप्यार्थित्वसामर्थ्यादीनां 
सम्भवात्, तस्य विद्याधिकारप्रतिषेध- 
वचनस्याभावात्, शूद्रेषु विदुरादिषु 
तस्य दर्शनात्, शूद्रस्य जानश्रुतेरपि 
रैक्वेण ब्रह्मविद्योपदेशदर्शनादस्त्येवाधिकारः 
शूद्रस्यापीति पूर्वपक्षः।
</p>

<p>
ब्रह्मविद्यायां शूद्रस्याधिकारो 
नास्तीति सिद्धान्तः। वेदार्थे ज्ञानेऽधीतवेद 
एवाधिक्रियते नेतरः। वेदाध्ययनस्योपनयनसंस्कारावश्य- 
कत्वाच्छूद्रस्य तदभावादधिकारो 
न भवेत्।
</p>

<p>
अथ यदुक्तं जानश्रुतिः शूद्र इति 
तदसत्। तस्य क्षत्त्रियत्वमुत्तरेण 
सूत्रेण प्रतिपाद्यते। शूद्रशब्दस्त्विह 
रूढ्या नोपपद्यते। तस्माद्यौगिकार्थ- 
मेवाश्रयेत्। सूत्रमिदमेव वक्ति।
</p>

<p>
तदनादरश्रवणात्। आत्मानं प्रति 
तस्य हंसस्य 'कम्वर....' (छां.उ.४.१.३) इत्याद्यनादरवाक्यश्रवणात् 
अस्य जानश्रुतेः पौत्रायणस्य शुगुत्पन्ना। 
सैषा शुग्रैक्वप्रयुक्तेन शूद्रशब्देन 
सूच्यते। तदाद्रवणात्। शुचमभिदुद्राव, 
शुचा वाभिदुद्रुवे, शुचा रैक्वं प्रति 
अभिदुद्राव, तस्माच्छूद्रशब्दवाच्यो 
बभूव। अतो न शूद्रस्याधिकारः।।
</p>

<p class="sub_title" id="1.3.35">
 क्षत्त्रियत्वगतेश्चोत्तरत्र 
चैत्ररथेन लिङ्गात् ।।३५।।
</p>

<p>
चैत्ररथेन प्रसिद्धक्षत्त्रियेणाभिप्रतारिणोत्तरत्र 
संवर्गविद्यावाक्यशेषे समभिव्याहाराल्लिङ्गात् 
तस्य जानश्रुतेः क्षत्त्रियत्वमवगम्यते।।
</p>

<p class="sub_title" id="1.3.36">
 संस्कारपरामर्शात्तदभावाभिलापाच्च 
।।३६।।
</p>

<p>
श्रुतिस्मृत्यादिषु यत्र यत्र विद्योपदेशः 
प्रकृतस्तत्र तत्र उपनयनादि- संस्काराणां 
परामर्शोऽपि भवति। शूद्रस्य तु तस्य संस्कारस्या- 
भावोऽभिलप्यते। तस्मान्न शूद्रस्याधिकारो 
ब्रह्मविद्यायाम्।।
</p>

<p class="sub_title" id="1.3.37">
 तदभावनिर्धारणे च प्रवृत्तेः 
।।३७।।
</p>

<p>
तस्य शूद्रत्वस्याभावे निर्धारिते 
सति सत्यकामजाबालमुपनेतुं 
गौतमस्य प्रवृत्तेरपि दर्शनात् शूद्रस्यानदिकारो 
निश्चीयते।।
</p>

<p class="sub_title" id="1.3.38">
 श्रवणाध्ययनार्थप्रतिषेधात्स्मृतेश्च 
।।३८।।
</p>

<p>
स्मृतयः शूद्रस्य वेदश्रवणमपि 
निषेधन्ति। श्रवणप्रतिषेधादेव 
तदध्ययनार्थज्ञानानुष्ठानान्यपि 
प्रतिषिध्यन्ते इत्यतोऽपि नाधिकारः 
शूद्रस्य।
</p>

<p>
अपितु ज्ञानफलस्यानियमात्, 
पूर्वजन्मसुकृतसाध्यत्वाज्ज्ञानस्य, 
इतिहासपुराणादिश्रवणात्संस्कारसम्भवात्, 
शूद्राणामपि तेष्वधिकार- भावात्, 
प्रसिद्धज्ञानिनां विदुरादीनां शूद्रत्वदर्शनात् 
शूद्रस्यापि ज्ञानेऽधि- कारोऽस्त्येव। 
किन्तु वेदद्वारा ज्ञानाधिकारो न भवतीत्येव 
वदामः।।
</p>

<p class="title" id="1.3.a10">
 १०. कम्पनाधिकरणम्
</p>

<p class="e">
 (सू. ३९)
</p>

<p class="sub_title" id="1.3.39">
 कम्पनात् ।।३९।।
</p>

<p>
कठवल्लीषु (२.३.२) श्रूयते 'यदिदं 
किञ्च जगत्सर्वं प्राण एजति निःसृतम्। 
महद्भयं वज्रमुद्यतं य एतद्विदुरमृतास्ते 
भवन्ति' इति। तत्र संशय्यते-यस्मादेतज्जगत्सर्वमेजति, 
कम्पति, स प्राणः कः? महद्भय- 
मुद्यतं वज्रं किम्? इति।
</p>

<p>
पञ्चवृत्तिपूर्वको वायुविशेष 
एव प्राणस्तत्रैव रूढेः प्राणशब्दस्य। 
अशनिरेवोद्यतं वज्रमिति पूर्वपक्षः।
</p>

<p>
स एष प्राणो यस्मादेतज्जगद्बिभेति 
कम्पति च, परं ब्रह्मैव। वज्रमपि तदेवेति 
सिद्धान्तः। कस्मात्? वायुसहितस्य 
सर्वस्य जगतो भयहेतुत्वात्। कृत्स्नस्य 
जगत आश्रयत्वोक्तेः। ब्रह्मशब्दात्। 
ब्रह्मप्रकरणात्। तस्य ज्ञानस्यामृतत्वफलश्रवणाच्च।।
</p>

<p class="title" id="1.3.a11">
 ११. ज्योतिरधिकरणम्
</p>

<p class="e">
 (सू. ४०)
</p>

<p class="sub_title" id="1.3.40">
 ज्योतिर्दर्शनात् ।।४०।।
</p>

<p>
'एष सम्प्रसादोऽस्माच्छरीरात्समुत्थाय 
परं ज्योतिरूपसम्पद्य स्वेन रूपेणाभिनिष्पद्यते' 
इति छान्दोग्यवाक्यो (८.१२.३) विषयः। 
अत्र ज्योतिश्शब्देन किमुक्तम्? प्राकृतज्योतिरेवेति 
तावत्प्राप्तं तत्रैव रूढत्वाज्ज्योतिःशब्दस्य। 
परं ब्रह्मैवेह ग्रहीतव्यमिति राद्धान्तः 
तथैव दार्शितत्वाच्छ्रुतौ।
</p>

<p>
'य आत्माऽपहतपाप्मा...' (८.७.१) इति 
प्रकृतत्वादात्मैव, परं ब्रह्मैव, प्रकरणविषय 
इति गम्यते। अशरीरत्वाय ज्योतिस्सम्पत्ते- 
रूक्तत्वात्, विनाऽप्ययं ब्रह्मण्यशरीरत्वस्यासम्भवात्, 
'परम्' 'स उत्तम- पुरूषः' इत्यादिविशेषणाच्च 
ज्योतिश्शब्दवाच्यं परं ब्रह्मैवेति 
सिद्धम्।।
</p>

<p class="title" id="1.3.a12" >
 १२. अर्थान्तरत्वव्यपदेशाधिकरणम्
</p>

<p class="e">
 (सू. ४१)
</p>

<p class="sub_title" id="1.3.41">
 आकाशोऽर्थान्तरत्वादिव्यपदेशात् 
।।४१।।
</p>

<p>
इदमाम्नायते छान्दोग्ये-'आकाशो 
वै नामरूपयोर्निर्वहिता ते यदन्तरा 
तद्ब्रह्म स आत्मा' (८.१४.१) इति। तत्र कोऽयमाकाश 
इति प्रश्नः। किं न जानासि प्रसिद्ध 
आकाश इति? 
</p>

<p>
एवं प्राप्ते भगवान्सूत्रकार आह-आकाशशब्दितं 
परमेव ब्रह्म अर्थान्तरत्वादिव्यपदेशात्। 
अर्थान्तरत्वमन्यत्वम्। 'ते यदन्तरा' 
इति हि श्रूयते। तस्मान्नामरूपे यस्मिन्भवतस्तन्नामरूपाभ्यामर्थान्तरभूतमेव 
भवेत्। न ह्येकस्यैवाधिकरणत्वमधिकर्तव्यत्वं 
चोपपद्येते। भूताकाशमपि नामरूपान्तःपात्येव। 
अपि च नामरूपयोर्निर्वोढृत्वं 
भूताकाशस्याचेतनस्य सर्वथा 
नोपपद्यते। आदिपदेन ñष्टृत्वं ब्रह्मनामत्वं 
आत्मनामत्वं च ग्रहीतव्यम्।।
</p>

<p class="title" id="1.3.a13">
 १३. सुषुप्त्युत्क्रान्त्यधिकरणम्
</p>

<p class="e">
 (सू. ४२-४३)
</p>

<p class="sub_title" id="1.3.42">
 सुषुप्त्युत्क्रान्त्योर्भेदेन 
।।४२।।
</p>

<p>
बृहदारण्यके चतुर्थाध्याये 
विज्ञानमयशब्देनोपक्रम्य 
भूयानात्म- विषयः प्रपञ्चितः। 
तात्किं संसारिस्वरूपानुवादमात्रमुत 
असंसारिस्वरूप- प्रतिपादनपरमिति 
सन्देहः। उपक्रमोपसंहारयोर्विज्ञानमयशब्दप्रयोगात्, 
मध्येऽप्यवस्थात्रयनिरूपणात् 
संसारिस्वरूपानुवादमात्रमिति 
पूर्वपक्षः। सुषुप्तावुत्क्रान्तौ च 
शरीराद्भेदेन परमेश्वरस्य व्यपदेशात् 
तत्परमेव वाक्यं न संसारिपरमिति 
सिद्धान्तः। अवस्थात्रयवर्णनं तु तस्यावस्थाराहित्य- 
दर्शनात्।।
</p>

<p class="sub_title" id="1.3.43">
 पत्यादिशब्देभ्यः ।।४३।।
</p>

<p>
'सर्वस्याधिपतिः, सर्वस्य वशी, 
सर्वस्येशानः' इत्याद्यसंसारित्व- 
प्रतिपादनपरेभ्यः शब्देभ्यः, 
'स न साधुना कर्मणा भूयान्' (बृ.उ.४.४.२२) इत्यादिसंसारित्वनिषेधकशब्देभ्यश्चैवमेवावगम्यते।।
</p>

</div>
</body>
</html>
 
