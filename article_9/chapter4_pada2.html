<!DOCTYPE html>
<html>

<head>
	<meta charset="UTF-8"/>
	<title>दिव्यत्रायपादार्पितपुष्पमञ्जरी</title>
	<link href="../style/reset.css" rel="stylesheet"/>
	<link href="../style/style.css" rel="stylesheet"/>
</head>
 
<body>
<div id="page">

<div class="article_title">
 चतुर्थोऽध्यायः - द्वितीयः पादः
</div>

<p class="title" id="4.2.a1">
 १. वागाधिकरणम्
</p>

<p class="e">
 (सू. १-२)
</p>

<p class="sub_title" id="4.2.1">
 वाङ्मनसि दर्शनाच्छब्दाच्च 
।।१।।
</p>

<p>
सगुणविद्याविदः येन देवयानेन 
पथा सत्यलोकं गच्छन्ति तं पन्थानं अवतितारयिषन् 
भगवान्सूत्रकारः इदानीं प्रथमम् उत्क्रान्तिं 
निरूपयति। उत्क्रान्तिकाले 
वाक् मनसि सम्पद्यते इत्युक्तं छान्दोग्ये। 
किं सवृत्तिः वागिन्द्रियः मनसि 
विलीयते उत तस्य वृत्तिमात्रमेव 
इति विशये सति, आह दर्शनाच्छब्दाच्च 
इति। सत्यामपि मनोवृत्तौ वाग्वृत्तेः 
तस्मिन् प्रलयः लोके दृष्टः यथा 
स्वप्नादिषु। शब्दश्च भवति 'वाङ्मनसि सम्पद्यते' 
(छां.उ. ६.८.६) इति। अत्र श्रुतौ सूत्रे च वाक्छब्दस्य 
वाग्वृत्तिरेव अर्थः इति 'अविभागो वचनात्' 
इति उत्तर सूत्रबलात् (४.२.१६) निर्णेतव्यम् 
तत्र इन्द्रियलयस्य उक्तत्वात्।।
</p>

<p class="sub_title" id="4.2.2">
 अत एव च सर्वाण्यनु ।।२।।
</p>

<p>
'इन्द्रियैर्मनसि सम्पद्यमानैः' 
(प्र.उ.३.९) इति श्रुतेः सर्वासामपि इन्द्रियवृत्तीनां 
मनसि प्रविलयः अवगम्यते। अत एव, 
उक्तेभ्यः हेतुभ्यः एव तत्रापि इन्द्रियशब्देन 
इन्द्रियवृत्तयः ग्रहीतव्याः 
न इन्द्रियाणि एव।।
</p>

<p class="title" id="4.2.a2">
 २. मनोऽधिकरणम्
</p>

<p class="e">
 (सू. ३)
</p>

<p class="sub_title" id="4.2.3">
 तन्मनः प्राण उत्तरात् ।।३।।
</p>

<p>
बाह्येन्द्रियवृत्तियुक्तं 
मनः स्ववृत्तिद्वारेणैव प्राणे प्रविलीयते 
इति उत्तराद्वाक्यादवगम्यते। 
'मनः प्राणे' (छां. उ. ६.८.६) इति श्रुतिः। 
श्रुतौ भवः इन्द्रियवाचकः 
मनश्शब्दः वृत्तिपरत्वेनैव नेतव्यः, 
प्राणस्य मनइन्द्रियप्रकृतित्व-असंभवात् 
वृत्ति-वृत्तिमतोरभेदोपचाराच्च।।
</p>

<p class="title" id="4.2.a3">
 ३. अध्यक्षाधिकरणम्
</p>

<p class="e">
 (सू. ४-६)
</p>

<p class="sub_title" id="4.2.4">
 सोऽध्यक्षे तदुपगमादिभ्यः 
।।४।।
</p>

<p>
'प्राणस्तेजसि' इत्युक्तं श्रुतौ। 
अतः मनोवृत्तियुक्तः प्राणः 
तेजसि भूते प्रविलीयते इति प्राप्ते ब्रूते 
सोऽध्यक्षे इति। सः प्राणः अध्यक्षे जीवात्मनि 
अवतिष्ठते न तेजसि। कुतः एवम्? तदुपगमादिभ्यः। 
तं जीवं प्रति प्राणानाम् उपगमन-अनुगमन-अवस्थान-श्रुतिभ्यः। 
'आत्मान- मन्तकालेसर्वे 
प्राणा अभिसमायन्ति' इति उपगमनश्रुतिः। 
'तमुत्क्रामन्तं प्राणोऽनूत्क्रामति' 
(बृ.उ.४.४.२) इति अनुगमनश्रुतिः। 'सविज्ञानो 
भवति' इति अवस्थानश्रुतिः अध्यक्षस्य 
सविज्ञानत्वं अपीतकरणग्रामस्य 
प्राणस्य तस्मिन्नवस्थानम् अवगमयति; 
तस्मात्। एषा अवस्थानश्रुतिः।।
</p>

<p class="sub_title" id="4.2.5">
 भूतेषु तच्छ्रुतेः ।।५।।
</p>

<p>
सः प्राणसंपृक्तः अध्यक्षः 
देहान्तरबीजभूतेषु तेजःसहचरितेषु 
सूक्ष्मभूतेषु अवतिष्ठते। 'प्राणस्तेजसि' 
इति श्रुतेः। मथुराद्वारा स्रुघ्नात् पाटलीपुत्रं 
गच्छन्तं प्रति 'स्रुघ्नात् पाटलीपुत्रं 
याति' इति यथा व्यवहारः तथा एव इहापि 
अध्यक्षद्वारा तेजसि प्राणस्य सम्पत्तिरूच्यते।।
</p>

<p class="sub_title" id="4.2.6">
 नैकस्मिन् दर्शयतो ही ।।६।।
</p>

<p>
अध्यक्षो जीवः उत्क्रान्तेरनन्तरं 
देहान्तराधिगमात्पूर्वं प्राणादिना 
सम्परिष्वक्तः न एकस्मिन्नेव भूते 
तेजसि अवतिष्ठते सकलभूतापेक्षत्वात् 
शरीरस्य। एतत् 'आपः पुरूषवचसः' इति 
प्रश्नप्रतिवचनाभ्यां दार्शितम्। 
श्रुतिस्मृती च एवमेवार्थं द्योतयतः। 
शरीरोत्पत्तौ कर्मापेक्षा तु न भूतापेक्षाविरूद्धा 
कर्मणः निमित्तत्वात् भूतानां च उपादानत्वात्।।
</p>

<p class="title" id="4.2.a4">
 ४. आसृत्युपक्रमाधिकरणम्
</p>

<p class="e">
 (सू. ७)
</p>

<p class="sub_title" id="4.2.7">
 समाना चासृत्युपक्रमादमृतत्वं 
चानुप्रोष्य ।।७।।
</p>

<p>
विद्वदविदुषोः उत्क्रान्तिः 
समाना उत विशेषवती इति विशयः। विशेषवती 
इति प्राप्तं तस्याः भूताश्रयविशिष्टत्वात्। 
अज्ञानाम् एव एषा उत्क्रान्तिः तेषामेव पुनर्भवसम्भवात्, 
यस्मै भूतानि आश्रीयन्ते इति। सिद्धान्तस्तु 
समाना आसृत्युपक्रमात् देवयानोपक्रमपर्यन्तम्, 
अविशेष- श्रवणात् इति। ज्ञानिनः गत्युक्तिः 
न विरूध्यते तस्य अमृतत्वस्य अपेक्षि- 
तत्वात्। ज्ञानी सगुणविद्यावान्, अदग्धकर्मबीजवान्।।
</p>

<p class="title" id="4.2.a5">
 ५. संसारव्यपदेशाधिकरणम्
</p>

<p class="e">
 (सू. ८-११)
</p>

<p class="sub_title" id="4.2.8">
 तदाऽपितेः संसारव्यपदेशात् 
।।८।।
</p>

<p>
'तेजः परस्यां देवतायाम्' (छां. 
उ. ६.८.६) इति उक्तम् श्रुतौ। एष विप्रलयः 
नात्यन्तिकः। तत् तेजआदि भूतसूक्ष्मं 
आ अपीतेः सम्यग्दर्शनेन मोक्षपर्यन्तमनुवर्तते, 
न प्रविलीयते अत्यन्तम्। कुतः? 
संसारव्यपदेशात्, पुनर्जन्मव्यपदेशात् 
प्रयतः पुंसः। 'योनिमन्ये प्रपद्यन्ते' 
(क. उ. ५.७) इति हि श्रुतिः। यदि सर्वः 
जन्तुः प्रायणात् मुक्तिं प्रपद्येत 
तदा विधिशास्त्रं ज्ञानशास्त्रं च व्यर्थं भवेत्।।
</p>

<p class="sub_title" id="4.2.9">
 सूक्ष्मं प्रमाणतश्च तथोपलब्धेः 
।।९।।
</p>

<p>
प्रयतः शारीरस्य आश्रयभूतं 
इतरभूतसहितं तेजः स्वरूपतः परिमाणतश्च 
सूक्ष्ममिति नाडीनिष्क्रमणादिश्रवणात् 
अवगम्यते।।
</p>

<p class="sub_title" id="4.2.10">
 नोपमर्देनातः ।।१०।।
</p>

<p>
अत एव सौक्ष्म्यादेव स्थूलशरीरे 
उपमार्दिते सति न एतत् उपमार्दितम् इत्यर्थः।।
</p>

<p class="sub_title" id="4.2.11">
 अस्यैव चोपपत्तेरेष ऊष्मा 
।।११।।
</p>

<p>
एषः ऊष्मा, औष्ण्यं, अस्य सूक्ष्मशरीरस्य 
एव। कस्मादेवम्? उपपत्तेः। यदा शरीरं 
जीवत् तदैव औष्णस्य उपलब्धेः, उपपद्यते 
ऊष्मा प्रसिद्धशरीरात् इतरस्य सूक्ष्मस्य 
इति।।
</p>

<p class="title" id="4.2.a6">
 ६. प्रतिषेधाधिकरणम्
</p>

<p class="e">
 (सू. १२-१४)
</p>

<p class="sub_title" id="4.2.12">
 प्रतिषेधादिति चेन्न शारीरात् 
।।१२।।
</p>

<p>
ब्रह्मज्ञानिनः उत्क्रान्तिर्नास्तीति 
अत्र अधिकरणे स्थापयिष्यति। पूर्वपक्षसूत्रमेतत्। 
'न तस्य प्राणाः उत्क्रामन्ति' (बृ. उ. ४.४.६) 
इति श्रुतिबलात् यदि ब्रह्मज्ञानिनः 
उत्क्रान्तिः अपलप्यते न तद्युक्तं 
भवति। तत्र उत्क्रान्तिप्रतिषेधः 
न शरीरविषयः किन्तु शारीरविषयः 
एव। एतत् शाखान्तरोक्तात् 'तस्मात्'-शब्दबलात् 
निश्चीयते। तस्माच्छब्देन तत्र अपादानं 
प्रधानः शारीरः एव उच्यते। तस्मात् शारीरादात्मनः 
प्राणाः न उत्क्रामन्ति किन्तु शरीरात्। 
अथवा ब्रह्मज्ञानी सहैव, प्राणेभ्यः उत्क्रामति 
इति।।
</p>

<p class="sub_title" id="4.2.13">
 स्पष्टो ह्येकेषाम् ।।१३।।
</p>

<p>
सिद्धान्तयति स्पष्ट इति। एकेषां 
काण्वानां शाखायां ब्रह्मज्ञानिनः 
प्राणानामुत्क्रान्तिः स्पष्टं अपलप्यते 
'यत्रायं पुरूषो म्रियते उदस्मात् प्राणाः 
क्रामन्त्याहो नेति-नेति होवाच याज्ञवल्क्यः' 
(बृ. उ. ३.२.११) इति। तत्रैव प्राणप्रविलयश्च 
उक्तः 'अत्रैव समवनीयन्ते' इति। तस्मात् 
विदुषः प्राणाः देहान्न उत्क्रामन्ति; देहस्तु 
म्रियते एव प्राणानां प्रविलयात्। 
अतः माध्यन्दिनपाठः अपि एवमेव नेतव्यः। 
अथ च, उत्क्रान्तिप्रतिषेधश्रुतिः 
अविदुषः उत्क्रान्तिमुक्त्वा 'अथ अकामयमानः' 
इति प्रारभ्यते। इहापि विदुषः अपि उत्क्रान्तिः 
विवक्षिता तदा एषा श्रुतिः असमञ्जासा 
एव भवेत्। अपि च सर्वगतस्य ब्रह्मभूतस्य 
क्षीणकर्मणः उत्क्रान्तिः कथमुप- 
पद्यते? 'अत्र ब्रह्म समश्नुते' (बृ. उ. 
४.४.७) इति श्रुतिश्च एतमेवार्थं उपोद्बलयति।।
</p>

<p class="sub_title" id="4.2.14">
 स्मर्यते च ।।१४।।
</p>

<p>
'सर्वभूतात्मभूतस्य....देवा अपि मार्गे 
मुह्यन्ति अपदस्य पदैषिणः' इति महाभारतस्मृतिः 
(म.भा.शान्ति. २३९.२३)।।
</p>

<p class="title" id="4.2.a7">
 ७. कलाप्रलयाधिकरणम्
</p>

<p class="e">
 (सू. १५)
</p>

<p class="sub_title" id="4.2.15">
 तानि परे तथाह्याह ।।१५।।
</p>

<p>
तानि प्राणशब्दोदितानि इन्द्रियाणि 
भूतानि च परे ब्रह्मणि प्रविलीयन्ते। 
तथा एव आह श्रुतिः 'पुरूषं प्राप्य अस्तं 
गच्छन्ति' (प्र.उ.६.५) इति।।
</p>

<p class="title" id="4.2.a8">
 ८. अविभागाधिकरणम्
</p>

<p class="e">
 (सू. १६)
</p>

<p class="sub_title" id="4.2.16">
 अविभागो वचनात् ।।१६।।
</p>

<p>
ब्रह्मविदः कलाप्रविलयः 
सुषुप्तौ यथा तथा सावशेषः उत निरवशेषः? 
अविभागः निरवशेषः एव; 'भिद्येते तासां 
नामरूपे पुरूष इत्येवं प्रोच्यते स 
एषोऽकलोऽमृतो भवति' (प्र. उ. ६.५) इति 
श्रुतेः।।
</p>

<p class="title" id="4.2.a9">
 ९. तदोकोऽधिकरणम्
</p>

<p class="e">
 (सू. १७)
</p>

<p class="sub_title" id="4.2.17">
 तदोकोऽग्रज्वलनं तत्प्रकाशितद्वारो 
विद्यासामर्थ्यात् तच्छेषगत्यनुस्मृतियोगाच्चहार्दानुगृहीतःशताधिकया।।१७।।
</p>

<p>
उत्क्रान्त्यवसरे तस्य उपसंह्तवागादिजातस्य 
उच्चिक्रमिषतः विज्ञानात्मनः 
ओकसः आयतनस्य हृदयस्य 
अग्रं प्रज्वलति। तेन प्रज्वलनेन मूर्धन्यनाडीद्वारः 
प्रकाशितो भवति। विद्यासामर्थ्यात् 
विदुषः उत्क्रान्तिः मूर्धन्यनाड्या 
एव भवति। विद्याशेषभूतायाः मूर्धन्यनाडीगतेः 
अनुस्मृतिः विद्यासु विहिता। तदनुस्मरणयोगात् 
हार्दं ब्रह्म प्रीणयन् तेन अनुगृहीतः 
सन् एकशततम्या नाड्या निष्क्रामति।।
</p>

<p class="title" id="4.2.a10">
 १०. रश्म्यधिकरणम्
</p>

<p class="e">
 (सू. १८-१९)
</p>

<p class="sub_title" id="4.2.18">
 रश्म्यनुसारी ।।१८।।
</p>

<p>
छान्दोग्यस्य हार्दविद्यायां 
(८.६.६.) मूर्धन्यनाड्या रश्मिसम्बन्ध- मुक्तम्। 
तस्मात् एकशततम्या मूर्धन्यनाड्या 
उत्क्रमिष्यन् विद्वान् रश्मीन् प्रपद्यते, 
रश्म्यनुसारी निष्क्रामति इति सिद्धं 
भवति। तदेतद्रश्म्यनुसरणं रात्रौ वा 
अहनि वा म्रियमाणस्य अविशेषेण 
भवति अविशेषश्रवणात् इति तावत् प्रतिज्ञा।।
</p>

<p class="sub_title" id="4.2.19">
 निशि नेति चेन्न सम्बन्धस्य
यावद्देहभावित्वाद्दर्शयति 
च ।।१९।।
</p>

<p>
निशि रात्रौ प्रयतः रश्मिसम्बन्धो न 
स्यात् इति चेत्। तन्न। नाडीरश्मिसम्बन्धस्य 
यावद्देहभावित्वात्। 'अमुष्मादादित्यात्....' 
इति श्रुतिः (छां. उ. ८.६.२) नाडीनाम् आदित्यरश्मिसम्बन्धस्य 
यावद्देह- भावित्वं दर्शयति। एवं सति अहनि 
वा रात्रौ वा म्रियमाणस्य विदुषः रश्मिसम्बन्धः 
अविशेषेण भवति।।
</p>

<p class="title" id="4.2.a11">
 ११. दक्षिणायनाधिकरणम्
</p>

<p class="e">
 (सू. २०-२१)
</p>

<p class="sub_title" id="4.2.20">
 अतश्चायनेऽपि दक्षिणे ।।२०।।
</p>

<p>
अतः दक्षिणायने म्रियमाणस्य 
विदुषः अपि विद्याफलप्राप्तिरस्ति। 
भीष्मस्य उत्तरायणप्रतिपालनं 
तु शिष्टाचारपरिपालनार्थं पितृप्रसादलब्ध- 
वरख्यापनार्थं च इति न विरोधः।।
</p>

<p class="sub_title" id="4.2.21">
 योगिनः प्रति च स्मर्यते स्मार्ते 
चैते ।।२१।।
</p>

<p>
'यत्र काले त्वनावृत्तिम्' इति गीतास्मृतौ 
(८.२३) उक्तम्। तत्र अहरादिकालविशेषे 
प्रयतः अनावृत्तिरूक्ता। एतद्बलेन 
रात्रौ वा दक्षिणेऽयने वा म्रियमाणस्य 
न अनावृत्तिः भवति इति प्राप्ते ब्रूते 
योगिनः इति। ये तु योगिनः अश्रौत-साङ्ख्य-योगोक्त-साधनानि 
कुर्वन्तः तान् प्रति उक्तमेतत् न 
श्रौतोपासकान् प्रति। अपि च अग्न्यादिशब्देभ्यः 
आतिवाहिकाः एव यदि गृहीताः तदा 
न कश्चिद्विरोधः।।
</p>

</div>
</body>
</html> 
