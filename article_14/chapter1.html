<!DOCTYPE html>
<html>

<head>
	<meta charset="UTF-8"/>
	<title>दिव्यत्रायपादार्पितपुष्पमञ्जरी</title>
	<link href="../style/reset.css" rel="stylesheet"/>
	<link href="../style/style.css" rel="stylesheet"/>
</head>


<body>

<div id="page">

<div class="article_title">
भक्तिकौमुदी-व्याख्यासहितम् नारदभक्तिसूत्रम्
</div>


<p class="title" id="1">
 शास्त्रारम्भः
</p>

<p class="sub_title">
 अथातो भाक्तिं व्याख्यास्यामः ॥१ ॥
</p>

<p>
सूत्ररूपेण विरचिताः सर्वे ग्रन्थाः 
प्रायः एवमेव प्रारभन्ते । यथा- अथातो 
भक्तिजिज्ञासा, (शाण्डिल्य-भक्तिसूत्रम् 
१) अथातो ब्रह्मजिज्ञासा, (ब्रह्मसूत्रम् 
१.१.१.) अथातो धर्मजिज्ञासा (पूर्वमीमांसासूत्रम् 
१.१.१.) इति ।
</p>

<p>
अमरकोशानुसारेण अथ-शब्दस्य 
चत्वारो अर्था भवन्ति । मङ्गल- आनन्तर्य-आरम्भ-प्रश्नाः 
तेऽर्थाः । अथ-शब्दप्रयोगः कदाचित् 
मङ्गल- सूचको भवेत्, 
कदाचित् अन्यस्य आनन्तर्यं सूचयेत् 
वा नूत्नस्य ग्रन्थस्य विषयस्य वा प्रारम्भं 
कथयेत्, उत्थितस्य प्रश्नस्य 
संज्ञा वा स्यात् ।
</p>

<p>
जगत्सृष्टेः आदिकाले सृष्टिकर्तुः 
प्रजापतेः वदनात् प्रप्रथमतया 
विनिःसृतौ शब्दौ हि ओङ्काराथशब्दौ । 
तस्मादेव हि कारणात् द्वावेतौ मङ्गलकराविति 
प्रसिद्धौ ।
</p>

<p class="verse">
 ओङ्कारश्चाथशब्दश्च द्वावेतौ ब्रह्मणः पुरा ।<br />
कण्ठं भित्त्वा विनिर्यातौ तेन माङ्गलिकावुभौ ॥
</p>

<p>
भगवद्गीतायाञ्च परमात्मा 'अक्षराणामकारोऽस्मि' 
इति वदति । ओङ्काराथशब्दौ अकारारब्धौ । 
अत एव मङ्गलकराविति देवार्षिः नारदः 
ग्रन्थममुं अथ-शब्देनैव प्रारभते ।
</p>

<p>
सकलशास्त्रपारदर्शा देवार्षिः नारदः 
इतरशास्त्राणि विरचय्य तेषाम् उपदेशानानतरं 
सकलशास्त्रशिरोभूषणभूतं भक्तिशास्त्रमिदानीं 
प्रारभ- माणः वर्तते इति भावयितुं युक्तम् । 
एवमथशब्दोऽसौ उभयस्मिन्नप्यर्थे 
प्रयुक्तः इति वक्तुं शक्यते ।
</p>

<p>
वेदान्तशास्त्राध्ययनार्थं विहितकर्मणामनुष्ठानमावश्यकम् । 
विवेक- विरक्त्याद्यात्मगुणानां 
(सद्गुणानां) सम्पादनमावश्यकमिति 
पूर्वनियमाः सन्ति । तस्मात् तत्र (ब्रह्मसूत्रेषु) 
अथ शब्दस्य आनन्तर्यार्थकत्वं युज्यते । 
परन्तु अस्मिन् भक्तिमार्गे भक्तिशास्त्राध्ययने 
न केऽपि पूर्वनियमाः सन्ति । वैदिककर्मस्वनधिकारिणमपि 
भगवद्भक्तावधिकारः अस्त्येव 
इति शाण्डिल्यमहर्ष्यादय एवं घोषयन्ति ।
</p>

<p>
तस्मात् अत्र आनन्तर्यार्थकत्वमनुपपन्नमिति 
केचित् । तदप्युपपन्न- मेव । अत्रत्य-अथशब्दस्य 
श्रीरामानुजाः एवम् अर्थं वदन्ति:- विवेकः 
(आहारविवेकः), विमोकः (आशाराहित्यं), 
अभ्यासः, क्रिया (परोपकारकर्म), 
कल्याणं (आहिंसा सत्यादि गुणानाम् अभ्यासजन्य- 
पारिशुद्ध्यां), अनवसादः (सौम्यत्वं), 
अनुद्धर्षः (अतिसन्तोषवर्जनं) इत्येषां 
गुणानां सम्पादनानन्तरमिति ।
</p>

<p>
अतः-अतः कारणात्, 
अतः प्रयोजनात्, 
इत्यर्थः ।
</p>

<p>
जीवनस्य चरमलक्ष्यभूतमोक्षसम्पादने 
साधनभूतेषु चतुर्षु योगेषु ज्ञानयोग-कर्मयोग-राजयोगाः 
साधारणजनानां (अशक्तानां) दुस्साध्या 
भवन्ति । भक्तियोगस्तु हृदयसहजस्य 
प्रेम्णः परमेश्वरविषये परीवाही- 
करणोपाय इति सुसाध्यो भवति । अतः 
तस्मादेवकारणात् इत्यर्थः ।
</p>

<p>
विषयाणामनुभवात् प्राकृतजनानां 
प्रीत्या च लभ्यं सुखमत्यल्प- मशाश्वतञ्च । 
किन्तु भूम्नि सर्वव्यापिनि परमात्मनि 
क्रियमाणप्रीतिजन्यः 
आनन्दः अपरिमितः शाश्वतश्च । अतः 
एतादृशप्रयोजनवत्वादेव 
इत्यपि विवरितुं शक्यते । अतएवछान्दोग्ये-यो 
वै भूमा तत्सुखं नाल्पे सुखमस्ति इत्युक्तम् 
(छान्दोग्योपनिषत् ७.२३.१)
</p>

<p>
अयं सूत्रग्रन्थः यद्विषयकविवरणे 
प्रवृत्तः सः विषयः भक्तिशब्देन 
प्रस्तुतः । अस्य निर्वचनविवरणे 
अग्रिमसूत्रादारभ्येते ।
</p>

<p>
व्याख्यास्यामः इत्यस्य वि 
= विस्पष्टं यथा तथा, आ = समन्तात्, 
ख्यास्यामः = वर्णयामः इति 
व्याख्यातुं शक्यते । विस्पष्टतया 
विविधैः प्रकारैः विभिन्नदृष्ट्या 
च विवृणुमः इत्यभिप्रायः ।
</p>

<p class="sub_title">
 श्रीरामकृष्ण उवाच
</p>

<p>
 त्वं सहस्राधिकानुपन्यासान्प्रदेहि । 
तेन विषयोपभोगेषु निमग्नानां जनानां 
न किमपि प्रयोजनं सेत्स्यति । उपलभित्तौ 
शङ्कुना निखनितुं शक्यते वा? 
शङ्कोः शिरोभाग एव उच्छिद्यते । 
भित्तेः न किमपि भवति । करवालहतस्यापि 
ग्राहस्य शरीरे न किमपि व्रणं भवति । यावत् 
मनसि भोगवासना वरीवार्ति तावत् भगवतो 
दिदृक्षा व्याकुलता नोदेति । यदा संसारभोगबुभुक्षा 
क्षीयते तदा भगवदर्थे व्याकुलता उदेति ।
</p>

<p class="title" id="2">
 भक्तेः रूपस्वरूपाणि
</p>

<p class="sub_title">
 सा त्वस्मिन् परमप्रेमरूपा  ॥२ ॥
</p>

<p>
अथ भक्तिर्निरूच्यते । भक्तिशास्त्रेषु 
भक्तिः परापरभेदेन विभक्ता । अनयोर्द्वितीया 
गौणीभक्तिरित्यभिधीयते । 
भगवत्साक्षात्कारा- नन्तरं तत्फलत्वेन 
उत्पद्यमाना सहजा भक्तिरेव पराभक्तिः । 
साधना- वस्थाऽवस्थिता भक्तिरेव अपराभक्तिः 
अथवा गौणीभक्तिः इत्युच्यते ।
</p>

<p>
दैवभक्तिः भगवति परमप्रेमरूपा 
इति प्रायः सर्वे जानन्ति । लौकिके प्रेम्णि 
विषयवासनायाः, प्रतिफलापेक्षायाः, 
भयाऽसूयादीनां च अवकाशो वर्तते । 
भक्तेरपि प्रेमरूपत्वेन तत्राऽप्येतेषां 
विद्यमानत्व- शङ्कापरिहारार्थः 
सूत्रे तुशब्दप्रयोगः ।
</p>

<p>
ननु शिशुपाल-पौण्ड्रक-साल्व-प्रभृतयः 
परमात्मानं श्रीकृष्णं प्रद्विषन्तः 
तेनैव चोपहताः तमेव सम्प्राप्ताः । एवं 
च भगवद्द्वेषादपि परमात्मसम्प्राप्तिर्भवतीति 
मध्ये किन्तया परमप्रेमरूपया 
भक्त्या? इति संशयनिवारणार्थञ्च 
तुशब्दप्रयोगः सूत्रे । प्रद्वेष्टारः 
तादृशद्वेषजन्य- ऐकाग्र्योण 
परमात्मानं प्राप्ताश्चेत् तं प्रीणानाः 
तमेव प्राप्नुयुरित्यत्र कस्सन्देहः? 
इत्यर्थोऽपि अत्रत्यतुशब्दे अन्तर्भूतः ।
</p>

<p>
शिशुपालः वैकुण्ठद्वारपालयोर्जयविजययोरन्यतरो 
भूत्वा अभिशप्तः सप्तजन्मपर्यन्तं भगवद्वियोगमसहमानः 
तं प्रद्विषन्नपि त्रिष्वेव जन्मसु शापन्तीर्त्वा 
तं प्राप्नुयाम् इत्यैच्छत् । स एषः 
भक्तेरेकस्वरूप एव न तु द्वेषः । 
भगवन्तं प्रद्विषन् न कोऽपि तं प्राप्नुयात् 
(भगवद्गीता १६.१९) । यदि तद्द्वेषजयः 
न शक्यः तमपि परमात्माभिमुखं 
कृत्वा विद्रुत्य जेतव्यः इत्यर्थोऽप्यत्राऽन्तर्भूतः 
स्यात् ।
</p>

<p>
 भक्तिः न लौकिकवैषयिकप्रीतिवद्भवति । 
सा तस्मिन् परमप्रेम- रूपा । अस्मिन् निर्वचने 
त्रयो विषयाः अवधातव्याः । 'अस्मिन्' 
इति सर्वनामशब्दः । 'परम' इति गुणवाचकः 
शब्दः । 'रूप' इति विशेषञ्च पदम् ।
</p>

<p>
सर्वनामशब्दाः सर्वजनवाचकाः 
सकलवस्तुवाचकाश्च भवन्ति । 
दार्शनिका हि परब्रह्म परतत्त्वरूपेण 
विनिश्चित्य तत् इति सर्वनामशब्देन 
तत् तत्त्वं सूचयन्ति । तदेव तत्त्वं अन्तर्यामिरूपेण 
सर्वेषाम् अस्माकं हृदये स्थित्वा अत्यन्तसमीपवार्ति 
भवतीति 'इद'मिति सर्वनामशब्देनापि 
अभिधातुं शक्यते । 'अस्मिन्' इति 
इदंशब्दस्य सप्तम्यां रूपं भवति । 'एतद्वस्तुनि,' 
'एतस्मिन् पुरूषे' इत्यर्थः । अस्माकं अन्तर्यामिनि 
परमात्मनि विधीयमानः परमप्रेमैव 
भक्तिः । लौकिके प्रेम्णि उच्चावचत्वं 
वर्तते । अभीष्टे वस्तुनि लब्धेऽपि तत्र अनलम्बुद्ध्या 
अतृप्तिर्जायेत । भक्तौ तु न तादृशोऽवकाशः 
इति सूचयितुं सूत्रे 'परम'शब्दप्रयोगः । 
प्रेम इत्युक्तौ मानवेषु अन्योन्यं 
विद्यमाना, विशेषतः स्त्रीपुरूषयोः 
प्रीतिरेव स्मृतिपथमारोहति । तन्निवारणार्थं 
सूत्रे 'रूपा' इति विशिष्टपदप्रयोगः । 
तत् प्रेम लौकिकप्रेमरूपं भूत्वा 
तद्वदेव भासेत । किन्तु सा न तथा इत्यभिप्रायः ।
</p>

<p>
नारदमहार्षिः अस्मिन् सूत्रे ब्रह्म, 
आत्मा इत्यादितत्त्वशास्त्रीयपदानि 
वा रामः, कृष्णः, शिवः, देवी इत्यादिदेवतानामानि 
वा अनुपयुज्य, केवले 'अस्मिन्' इति 
सर्वनामपदोपयोगपूर्वकं 
विविधमतीयानाम् आक्षेपान् चातुर्येण 
दूरीकृतवान् ।
</p>

<p>
व्याकरणशास्त्रानुगुण्येन 
भक्तिशब्दः भज-सेवायाम् इति धातोर्निष्पन्नः । 
प्रीतिपूर्वकसेवा इति निष्पिष्टार्थः । 
'भजनं (रसनं) भक्तिः,' 'भागो 
भक्तिः,' अथ च 'भंजनं भक्तिः' इति 
व्युत्पत्तिदृष्ट्या प्रदत्तानीतराणि 
निर्वचनानि । एतासां व्युत्पत्तीनां पिण्डितार्थम् 
एवं सूचयितुं शक्यते-''भगवदानन्दचर्वणमेव 
भक्तिः । अस्मासु भगवदधीनत्व- बुद्धिरेव 
भक्तिः । अस्माकं रागद्वेषादेः अविद्यायाश्च 
विनाशकशक्तिरेव भक्तिः'' 
इति ।
</p>

<p>
भक्तिस्वरूपनिरूपकशास्त्राणि 
भक्तिशब्दस्य निर्वचनविवरणान् 
बहुधा कुर्वन्ति । तेभ्यः काश्चन सूक्तीः 
उद्धरामः-
</p>

<p  class="verse">
 सा पराऽनुरक्तिरीश्वरे
</p>

<p class="reference">
 शाण्डिल्यभक्तिसूत्राणि २
</p>

<p class="verse">
 या प्रीतिरविवेकानां विषयेष्वनपायिनी <br />
त्वामनुस्मरतस्सा मे हृदयान्माऽपसर्पतु ॥
</p>

<p class="reference">
 विष्णुपुराणम् १.२०.१७
</p>

<p class="verse">
 मद्गुणश्रुतिमात्रेण मयि सर्वगुहाशये <br />
मनोगतिरविच्छिन्ना यथा गङ्गाम्भसोऽम्बुधौ ॥ <br />
लक्षणं भक्तियोगस्य निर्गुणस्य ह्युदाह्तम् <br />
अहैतुक्यव्यवहिता या भक्तिः पुरूषोत्तमे ॥
</p>

<p class="reference">
भागवतम् २.२९.११-१२
</p>

<p class="verse">
 अनन्यममता विष्णौ ममता प्रेमसङ्गता <br />
भक्तिरित्युच्यते भीष्मप्रह्लादोद्धवनारदैः ॥
</p>

<p class="verse">
 मनोगतिरविच्छिन्ना हरौ प्रेमपरिप्लुता <br />
अभिसन्धिविनिर्मुक्ता भक्तिर्विष्णुवशङ्करी ॥
</p>

<p  class="reference">
 नारदपाञ्चरात्रम्
</p>

<p class="verse">
 द्रुतस्य भगवद्धर्माद् धारावाहिकतां गता <br />
सर्वेशे मनसो वृत्तिः भक्तिरित्यभिधीयते ॥
</p>

<p class="reference">
 भक्तिरसायनम् १.३
</p>

<p class="verse">
 अन्याभिलषिताशून्यं ज्ञानकर्माद्यनावृतम् <br />
आनुकूल्येन कृष्णानुशीलनं भक्तिरूत्तमा ॥
</p>

<p class="reference">
 भक्तिरसामृतसिन्धुः १.११
</p>

<p class="sub_title">
 श्रीरामकृष्ण उवाच
</p>

<p>
 विस्मृत्य जगत्, विस्मृत्य स्वदेहं, विस्मृत्य 
च स्वात्यन्तप्रियतमं वस्तु भगवत्प्रीणनमेव 
भगवत्प्रेमेत्युच्यते ।
</p>

<p>
 भगवत्प्रेम हि रज्जुरिव भवति । भगवत्प्रेमोत्पत्तौ 
सत्यां भगवान् भक्तेन बद्धो भवति । तस्मात् 
पलायितुं न शक्नोति ।
</p>

<p>
 भक्तिद्वारैवकेवलं 
तस्य दर्शनं शक्यं भवति । सा भक्तिः 
परिपक्वा, प्रेमरूपा, अनुरागविशिष्टा 
च स्यात् । जनन्यामिव शिशोः सत्या 
इव पतौ सा भक्तिः उत्कटा स्यात् ॥
</p>

<p class="sub_title">
 अमृतस्वरूपा च  ॥३ ॥
</p>

<p>
अतीतानन्तरिते सूत्रे भक्तेः बाह्यरूपमभिधाय 
अधुना तस्याः स्वरूपं विवृणोति । सुवर्णवलयस्य 
रूपं (बाह्यरूपं) वर्तुलाकारं भवति । 
स्वरूपन्तु सुवर्णमयमेव । एवमेव भक्तिरपि 
परमप्रेमरूपा । अमृतस्वरूपा च ।
</p>

<p>
अमृतशब्दो हि बह्वर्थानां वाचकः । 
अमृतं हि स्वादिष्टं वस्तु । तथैव भक्तिरपि । 
पञ्चमपुरूषार्थतया प्रसिद्धां 
तामधिगम्य भक्तः मोक्षमपि नाभिलषति । 
तथा च भागवते (११.१४.१४)-
</p>

<p class="verse">
 न पारमेष्ठ्यं न महेन्द्रधिष्ण्यम् <br />
	न सार्वभौमं न रसाधिपत्यम् <br />
न योगसिद्धीरपुनर्भवं वा <br/>
	मय्यार्पितात्मेच्छति मद्विनाऽन्यत् ॥
</p>

<p>
भगवान् हि मुक्तिं वा प्रदास्येत् 
किन्तु न पुनः भाक्तिं-भजतां भगवान् 
मुकुंदः मुक्तिं ददाति कर्हिचित् 
नहि भक्तियोगम् (भागवतम् 
५.६.१८) । केचन भक्ताः भक्तिमुक्त्योर्मध्ये 
भक्तिमेव वा_छन्ति न तु मुक्तिम् । वेदान्तदेशिकाः 
भगवद्रामानुजसिद्धान्ते श्रीरामानुजाचार्या- 
नन्तरं तत्सदृशः महानाचार्याः । 
तेषां श्रीसूक्तिरेवं विराजते ।
</p>

<p class="verse">
 त्वञ्चेत्प्रसीदसि तवास्मि समीपतश्चेत् <br />
	त्वय्येव भक्तिरनघा करिशैलनाथ <br />
संसृज्यते यदि च दासजनस्त्वदीयः <br />
	संसार एष भगवन् अपवर्ग एव ॥
</p>

<p class="verse">
 निरन्तरं निर्विशतस्त्वदीय- <br />
	मस्पृष्टचिन्तापदमाभिरूप्यम् <br />
सत्यं शपे वारणशैलनाथ <br />
	वैकुंठवासेऽपि न मेऽभिलाषः ॥
</p>

<p class="reference">
 वरदराजपञ्चाशत्४८, ४९
</p>

<p>
अमृतमित्युक्तौ अमृतत्वं, मोक्षः 
इत्यर्थः । भक्तिद्वारा परमात्म- साक्षात्कारो 
भवति मोक्षं लभते इति भक्तिनिरूपकशास्त्राणि 
विस्पष्टं विवृण्वन्ति ।
</p>

<p>
तथा च भागवते (११.१८.४५)-
</p>

<p class="verse">
 भक्त्योद्धवानपायिन्या सर्वलोकमहेश्वरम्<br />
सर्वोत्पत्त्यप्ययं ब्रह्मकारणं मोपयाति सः ॥
</p>

<p class="verse">
 यथाऽग्निना हेम मलं जहाति <br/>
	ध्मातं पुनः स्वं भजते च रूपम् <br />
आत्मा तु कर्मानुशयं विधूय <br />
	मद्भक्तियोगेन भजत्यथो माम् ॥
</p>

<p class="reference">
 भागवतम्११. १४. ५
</p>

<p class="verse">
 मयि भक्तिर्हि भूतानाममृतत्वाय कल्पते <br />
दिष्ट्या यदासीन्मत्स्नेहो भवतीनां मदापनः ॥
</p>

<p class="reference">
 भागवतम्१०.८२.४५
</p>

<p>
अप्रार्थितलब्धभिक्षाया अपि 
अमृतत्त्वमिति व्यवहारः भवति । भगवान् 
हि भक्ताय अमृतत्त्वं मोक्षम् अप्रार्थितमपि 
ददाति । एवम् अमृतस्वरूपा सा पराभक्तिः 
मोक्षं प्रददाति । भगवत्कृपयैव हि 
केवलं भगवन्तम्, अमृतत्त्वं, 
प्राप्नुयात् । उपनिषदो हि तदेतदेवमेव 
प्रतिपादयन्ति:- यमेवैष 
वृणुते तेन लभ्यः (कठोपनिषत्२.२३) 
जुष्टस्तेनामृतत्वमेति (श्वेताश्वतरोपनिषत् 
१.६) इति ।
</p>

<p>
यज्ञसमाप्त्यनन्तरं परिशिष्टं 
पुरोडाशं, हविश्च यज्ञशेषमित्युच्यते । 
तदेवामृतमित्युच्यते (भगवद्गीता 
४.३१) । यज्ञः स्वप्रयत्नमपेक्षते । 
स्वप्रयत्नस्य सत्त्वे यज्ञशेषभूतस्य 
अमृतस्य प्राप्तिः । एवमेव हि अमृतस्वरूपायाः 
पराभक्तेः भगवदनुग्रहपूर्वकप्राप्तेः 
प्राक्काले साधकः स्वल्पमपि स्वप्रयत्नं 
साधयेत् ।
</p>

<p>
 लब्धपराभक्तयः अमृतत्वं 
प्राप्नुवन्तीति शाण्डिल्यसूत्राण्यपि 
समर्थयन्ति-
</p>

<p  class="verse">
 तत्संस्थस्य अमृतत्वोपदेशात्; अत एव फलानन्त्यम् ॥
</p>

<p class="reference">
 शां.सू.३, ८
</p>

<p class="sub_title">
 श्रीरामकृष्ण उवाच
</p>

<p>
 कदाचित् अहं नरेंद्राय (स्वामिनो 
विवेकानंदस्य भूतपूर्वं नाम) उक्तवान् 
''भगवान् हि आनन्दरससागरः । एतादृश-आनन्दरससागरे 
मिमंक्षा तव नोदेति वा? त्वमात्मानमेवं परिभावय । 
एकस्मिन् घटे रसः वर्तते । त्वमेका मक्षिका 
इत्यपि भावय । त्वं तत्र घटे कुत्र स्थित्वा 
रसं पिबसि?'' इति । नरेन्द्रः अकथयत्, 
''अहं तत्पात्रस्य कुत्रचित् कोणे उपविश्य 
पिबामि'' इति । कुतो वा तत्र उपविशसीति 
अहम् अपृच्छम् । स जगाद । ''यदाहम् अग्रे 
गच्छामि अहं तत्र रसे निमज्य प्राणान् त्यक्ष्यामीति 
भिया तथा करोमि'' इति । तदा अहम् अवादिषम् 
''वत्स! सच्चिदानन्दसागरे परमात्मनि 
न तादृशी भीतिः यतः सः अमृतसागरः । 
तत्र निमज्जसि चेत् न म्रियसे । मर्त्यः 
अमर्त्यो भवति । यदि भगवदर्थे मानवः उन्मत्तो 
भवति स प्रज्ञाहीनो न भवति'' इति ॥
</p>

<p  class="title" id="3">
 प्ररोचनार्थं भक्तौ फलनिर्देशः
</p>

<p class="sub_title">
 यल्लब्ध्वा पुमान् सिद्धो भवति, अमृतो 
भवति,
तृप्तो भवति  ॥४ ॥
</p>

<p>
पराभक्तेः लाभे किं फलं लभ्यते? 
तादृशभक्तस्य लक्षणानि कानि? 
इत्यादीन् तुरीयसूत्रमारभ्य षष्ठसूत्रपर्यन्तं 
विवृणोति । भक्तिमार्गे रूच्युत्पादनमेव 
तद्विवरणस्य प्रयोजनम् ।
</p>

<p>
 'भक्ति' शब्दः स्त्रीलिङ्गः । 
सूत्रे प्रयुक्तः 'यत्' शब्दः क्लीबे 
वर्तते । तथाऽपि आर्षत्वात् साधुः । अथवा 'यत् 
परमप्रेम लब्ध्वा' इति वा यत् 'अस्मिन् पदनिर्दिष्टम् 
अन्तर्यामितत्त्वं लब्ध्वा' इत्यपि अन्वेतुं शक्यते ।
</p>

<p>
'पुमान्' इति शब्दः पुरूषमात्रनिर्देशपरोऽपि 
समस्तमानवजातिं स्पृशतीति जानीयुः । 
अन्यथा अग्रे (सू. २१) व्रजवासिगोपीनां 
अत्युत्तम- भक्तत्वेन उदाहरणं 
न सङ्गच्छते । तस्मात् सूत्रस्थपुमानिति 
शब्दः जाति- लिङ्ग-कुलगोत्रादीनतिक्रम्य 
मनुष्यमात्रस्य भक्ति्ामार्गे अधिकारः 
इति सूचयति ।
</p>

<p>
यत्किञ्चिद्वस्तु वयं लभेम चेत् 
तद्वस्तुनः अस्माकञ्च भेदः अवश्यं 
स्यात् । लाभश्च द्वैतभावनायां सत्यामेव 
भवति । अतः अत्र सूत्रे 'लब्ध्वा' इति क्त्वाप्रत्ययान्तपदप्रयोगः 
द्वैतभावनाविशिष्टभक्तदृष्ट्यौव 
प्रयुक्तः । तस्यैव उपदेशार्थमयं 
प्रयोगः इत्यपि वक्तुं शक्यते ।
</p>

<p>
कोऽयं सिद्धो नाम? अणिमाद्यष्टसिद्धिविशिष्टो 
वा? स न भवति । यतो हि तानि क्षुद्रफलानीति 
परिगणितानि । लब्धपराभक्तिः 
सिद्धो भवति, कृतकृत्यो 
भवतीत्यर्थः । सिद्धयो हि हरिभक्तेः 
दास्यः इति नारदपाञ्चरात्रमुद्घोषयति । 
तथाहि
</p>

<p class="verse">
 हरिभक्तिमहादेव्याः सर्वा मुक्त्यादिसिद्धयः <br />
भुक्तयश्चाद्भुतास्तस्याः चेटिकावदनुव्रताः ॥
</p>

<p>
पतञ्जालिरपि स्वयोगसूत्रे परमेश्वरभक्त्या 
समाधिं तद्द्वारा कैवल्यसिद्धिमप्यभिप्रैति 
ईश्वरप्रणिधानाद् वा (१.२३) इति ।
</p>

<p>
पराभक्तिविशिष्टः अमृतो भवतीत्युपनिषदोऽप्युद्घोषयन्ति-
</p>

<p class="verse">
 स यो ह वै तत्परमं ब्रह्म वेद ब्रह्मैव भवति<br />
	नास्याब्रह्मवित् कुले भवति <br/>
तरति शोकं तरति पाप्मानं <br />
	गुहाग्रंथिभ्यो विमुक्तोऽमृतो भवति ॥
</p>

<p class="reference">
 मुं. ३.२.९
</p>

<p>
तथा छान्दोग्ये-ब्रह्मसंस्थोऽमृतत्वमेति 
(२.२३.२) ।
</p>

<p>
स्वर्गाया सुधा स्वादिष्टा भवति । तथैव पराभक्तियुक्तो 
भक्तोऽपि पीयूषवत् स्वादिष्टप्रेममयव्यक्तित्वयुक्तो 
भवति । अस्मिन् सूत्रे अमृतो भवतीति स्थाने अमृती 
भवतीत्यपि पाठान्तरं भवति । 'अमृती' इत्युक्तौ 
अमृतयुक्तः, अमृतवद्रुचिकरः, 
परमहितकारी, परमप्रेममयः 
इत्यर्थः ।
</p>

<p>
सत्यम् अस्यां जगत्यां विषयसुखेभ्यः 
तृप्तिः जायते । किन्तु सा तात्कालिकी । 
यथा क्षुत्प्रपीडितस्य भोजनेन तृप्तिर्जायते । 
परन्तु किञ्चित्कालानन्तरं पुनः 
क्षुत्प्रपीडयति । एवमेव अभीप्सितानां 
भोग- वस्तूनां लाभे सौहित्यमुत्पद्यते । 
किञ्चित्कालानन्तरं तान्येवाऽनीप्सितानि 
भवन्ति । अन्यत् किञ्चिद्वस्तु एषित्वा व्यग्रा 
भवामः । पराभक्त्या लब्धतृप्तेर्भक्तस्य 
परिपूर्णतृप्तिः लभ्यते । यतो हि अतृप्तिर्हि 
अपूरि- ताभिराशाभिर्जायते । परिपूर्णकामस्य 
परमेश्वरस्य साक्षात्कारेण भक्तस्य 
तदितरविषयिका आशैव नोदेति । 
अत एव सः नित्यतृप्तः । भागवतं हि 
भोजनं दृष्टान्तयित्वा विषयमेनं 
मनोज्ञया शैल्या निरूपयति-
</p>

<p class="verse">
 भक्तिः परेशानुभवो विरक्तिरन्यत्र चैष त्रिक एककालः <br />
प्रपद्यमानस्य यथाश्नतः स्युस्तुष्टिः पुष्टिः क्षुदपायोऽनुघासम् ॥ 
</p>

<p class="verse">
 इत्यच्युतांघ्रिं भजतोऽनुवृत्त्या भक्तिर्विरक्तिर्भगवत्प्रबोधः <br />
भवन्ति वै भागवतस्य राजंस्ततः परां शान्तिमुपैति साक्षात् ॥
</p>

<p class="reference">
(११.२.४२-४३)
</p>

<p>
भगवद्गीताप्येनमेवार्थम् उपोद्बलयति, 
त्यक्त्वा कर्मफलासंगं नित्यतृप्तो 
निराश्रयः (भगवद्गीता ४.२०); 
यं लब्ध्वा चापरं लाभं नाधिकं मन्यते 
ततः (भगवद्गीता ६.२२). इति ॥
</p>

<p>
 श्रीरामकृष्ण उवाच
</p>

<p>
 यदि सकृद्भगवदानंदरूचिर्लभेत 
तदा भक्तः तादृश-आनन्दानु- भवार्थं 
जलाय पिपासित इव अटति । तादृशस्य 
जगतः सत्त्वासत्त्वे एकरूपे भवतः । 
भगवदानन्दलाभे त्रिभुवनमपि निस्सारतया 
भासते । तदा कामकाञ्चनादयः 
हृदयं न कथमपि बाधन्ते ॥
</p>

<p class="sub_title">
 यत्प्राप्य न किञ्चिद् वा_छति, 
न शोचति, न द्वेष्टि,
न रमते, नोत्साही भवति  ॥५ ॥
</p>

<p>
पूर्वस्मिन् सूत्रे पराभक्तिविशिष्टस्य 
जीवन्मुक्तस्य लक्षणानि अन्वयक्रमेणोक्त्वा 
अधुना तान्येव व्यतिरेकक्रमेणाऽऽह 
यत्प्राप्य इत्यादिना । एतानि लक्षणानि 
पराभक्तेः फलान्यपि भवन्ति ।
</p>

<p>
 पूर्वानन्तरिते सूत्रे 'लब्ध्वा' इति, अस्मिन् 
च सूत्रे 'प्राप्य' इति च प्रयोगः 
वर्तते । लाभात्पूर्वम् अन्यस्य औदार्यं, 
प्राप्तेः प्राक्काले स्वप्रयत्नस्य 
च विद्यमानत्वमनेन द्योत्यते 
इति एकं व्याख्यानम् । सिद्धत्वा- मृतत्वतृप्तत्वानां 
प्राक्क्षणे भगवत्कृपा वर्तते । इदानीं कथ्यमानलक्षणानि 
स्वप्रयत्नेन लभेरन् । सिद्धपुरूषे 
तु एतान्यपि सहजानि भवन्ति ।
</p>

<p>
वाञ्छा नाम आशा । पराभाक्तिं प्राप्तवतो 
मनसि न काप्यन्या आशा वर्तते । पूर्वस्मिन् 
सूत्रे एतदेव तृप्तो भवतीत्यनेनोक्तं । 
आशाशून्यः तृप्तः भवति । तस्य विरक्तिः 
सहजा । पातञ्जालयोगसूत्रे (१.१६) एषा एव 
परमवैराग्यम् इति निरूक्ता-
</p>

<p class="verse">
 तत्परं पुरूषख्यातेर्गुणवैतृष्ण्यम् ।
</p>

<p>
अत्र सूत्रे विद्यमानं किञ्चित्पदं भक्तौ 
विद्यमानमाशाराहित्यं द्योतयति ।
</p>

<p>
शोको वा दुःखं वा इष्टवस्तुवियोगात् 
अनिष्टवस्तुसंयोगाद्वा उदेति । भक्तस्य 
परमात्मा एक एव इष्टं वस्तु । तादृशं परमात्मानम् 
अन्तर्बहिश्च सर्वदा सः साक्षात्करोति । तस्य 
इष्टवस्तुवियोग एव न सम्भवति । सर्वत्र 
जगति तमेव परमात्मानं पश्यतो भक्तस्य 
अभीष्टवस्तुसंयोगोऽपि नास्ति । 
तस्मात् तस्य भक्तस्य कुतो दुःखवार्ता?
</p>

<p>
अथवा अपूरिताभिः आशाभिः तस्य 
शोकोत्पत्तिः इत्यपि वक्तुं न शक्यते । 
कुत इति चेत्; सः 
नित्यतृप्तः । पूर्वानन्तरिते सूत्रे 'तृप्तो 
भवति' इत्युक्तत्वात् 'न वाञ्छति' इत्युक्तरीत्या 
तस्य सर्वाभिः आशाभिः विमुक्तत्वात् 
तादृशशोकावकाश एव नास्ति ।
</p>

<p>
लौकिकैः पुरूषैः अभीप्सितानाम् 
इन्द्रियजन्यराजससुखानां परिणामे 
दुःखशोकप्रदत्वात् तान्यपि दुःखानीत्येव 
परिगणयितुं योग्यानि । (योगसूत्राणि 
२.१५) सः भक्तः इन्द्रियसुखेषु 
न रमते, सूत्रे 'न रमते' इत्युक्तत्वात् । तेषां 
सुखानामनभीप्सितत्वादेव स न शोचति । 
तस्मादेव सूत्रे 'न शोचतीति' युक्तमुक्तम् ।
</p>

<p>
सर्वत्र एकत्वं पश्यतः को मोहः? 
कः शोकः? इत्याह ईशावास्योपनिषत् 
(७)-
</p>

<p>
तत्र को मोहः कश्शोकः एकत्वमनुपश्यतः 
इति ।
</p>

<p>
भगवद्गीताऽप्येवमाह 'कामात् 
क्रोधोऽभिजायते' (२.६३) इति ।
</p>

<p>
तदेवं चेत् कामशून्ये भक्ते कथं 
वा क्रोधः उदेति? तदभावे कथमितरान्द्वेष्टि? 
तस्मादेव न द्वेष्टि । महार्षिः पतञ्जालिः 
अपि एवं वदति-
</p>

<p>
दुःखानुशयी द्वेषः (योगसूत्राणि 
२.८) दुःखानुभूत्यनन्तरं मनसि अवशिष्टः 
तद्विषयकभावनाविशेष एव द्वेष 
इत्युच्यते ।
</p>

<p>
यस्य शोक एव नास्ति तादृशस्य 
भक्तस्य दुःखानुभवाद् जायमानद्वेषः 
कथं जायते? सर्वत्र एकतत्त्वं परमात्मानमेव 
पश्यतः 'दुःखं' श्रीमद्भागवतमेवं 
वर्णयति-
</p>

<p>
जिह्वां क्वचित् सन्दशति स्वदद्भिः 
तद्वेदनायां कतमाय कुप्येत् 
इति (भागवतम् ११.२३.५१) । 
रम् धातोः क्रीडाजन्यसुखं वा आनन्दो 
वा अर्थः । एतादृशक्रीडायां स्वस्माद्भिन्नस्य 
प्रियस्य एकस्य वस्तुनः सत्त्वमावश्यकम् । 
यः परमभक्तः सर्वत्र एकमेव आत्मवस्तु 
पश्यति सः आत्मक्रीडः आत्मरतिश्च 
भवति । सकदाचिदपि विषयवस्तुषु 
न रमतेइतिमुण्डकोपनिषदुद्घोषयति 
(मुण्डकोपनिषत् ३.१.४) । पिङ्गळा 
नाम वेश्या वैराग्यमेत्य एवं जगाद-
</p>

<p class="verse"> 
 सन्तं समीपे रमणं रतिप्रदं <br />
	वित्तप्रदं नित्यमिमं विहाय <br />
अकामदं दुःखभयादिशोक- <br />
	मोहप्रदं तुच्छमहं भजेऽज्ञा ॥
</p>

<p>
 अन्याऽपि भागवतोक्तिः 
अत्र विषये सङ्गच्छते-
</p>

<p class="verse">
 यस्य भक्तिर्भगवति हरौ निश्श्रेयसेश्वरे <br />
विक्रीडतोऽमृताम्भोधौ किं क्षुद्रैः खातकोदकैः ॥ 
</p>

<p>
व्यावहारिकजीवने स्वाभीष्टं 
लब्धुं अनिष्टं च परिहर्तुं मानवाः यतन्ते । 
एतेषां कर्मणां प्रेरकशक्तिरेव 
उत्साहः । उत्साहसत्त्वे कर्म सुसम्पन्नं भवति । 
इष्टप्राप्त्यनिष्टपरिहारोद्देशस्यैव 
अभावे भक्तः कस्मिन् वा कर्मणि उत्साहयुक्तो 
भवति?
</p>

<p>
तस्मादेव भगवान् वदति-
</p>

<p class="verse">
 अनपेक्षः शुचिर्दक्ष उदासीनो गतव्यथः <br />
सर्वारम्भपरित्यागी यो मद्भक्तस्स मे प्रियः ॥  इति ॥
</p>

<p class="reference">
 भगवद्गीता १२.१६
</p>

<p>
एतत् सूत्रोक्तपरमभक्तलक्षणं 
पठतां जनानामेका दुष्कल्पना मनसि उदियात् । 
भक्तः येन केनापि सममसम्बद्धो 
भूत्वा स्वार्थमयो भवेत् । तदेतद्युक्तं 
वा? दुःखशोकमयेऽस्मिन् प्रपञ्चे 
बंभ्रम्यमाणानां जनानां एषः पथो यदि 
न निर्दिशति तदा तस्य उपलस्य च को 
वा भेदः?
</p>

<p>
भक्तः स्वार्थाय न किमपि वाञ्छति । 
किन्तु लोकहितमभि- लषत्येव । 
स्वार्थे न व्यथते । किन्तु संसरतां जनानामर्थे 
दुःखमनुभवत्येव । परमभक्तस्य 
प्रह्लादस्य प्रार्थनामेनामवधत्त:-
</p>

<p class="verse">
 नैवोद्विजे परदुरत्ययवैतरण्याः <br />
	त्वद्वीर्यगायनमहाऽमृतमग्नचित्तः <br />
शोचे ततो विमुखचेतस इन्द्रियार्थ-<br />
	मायासुखाय भरमुद्वहतो विमूढान् ॥ 
</p>

<p class="verse">
 भागवतम् ७.९.४३
</p>

<p class="verse">
 प्रायेण देव मुनयः स्वविमुक्तिकामाः <br />
	मौनं चरन्ति विजने न परार्थनिष्ठाः <br />
नैतान् विहाय कृपणान् विमुमुक्ष एको <br />
	नान्यं त्वदस्य शरणं भ्रमतोऽनुपश्ये ॥
</p>

<p class="reference">
 भागवतम् ७.९.४४
</p>

<p>
एतादृशपरमभक्ते यद्यपि 
द्वेषो नास्ति, तथापि, समाजशिक्षणार्थं 
धर्मसंस्थापनार्थञ्च कुप्यति चेत् 
दुष्टान् प्रशास्ति च यदि, तद्युक्तमेव । 
वैषयिकसुखस्य तस्मिन्नसत्त्वेऽपि 
भगवद्विषयकसुखानन्दाः 
सदा तस्मिन् विलसन्त्येव । यद्यपि सः स्वार्थाय 
न कर्म कुरूते किन्तु आवश्यक- 
लोकसंग्रहार्थे कर्मस्वनुषज्जत 
एव । अस्मिन् विषये अस्माकं परमादर्श- भूतो 
भगवान् श्रीकृष्णोऽप्याह-
</p>

<p class="verse">
 न मे पार्थास्ति कर्तव्यं त्रिषु लोकेषु किञ्चन <br />
नानवाप्तमवाप्तव्यं वर्त एव च कर्मणि ॥  इति ॥
</p>

<p class="reference">
 भगवद्गीता ३.२२
</p>

<p>
 श्रीरामकृष्ण उवाच
</p>

<p>
 भगवल्लाभं यदि लभामहे तदा सः 
तुच्छफलानि न प्रदास्यति । अमृतफलं 
ददाति । ज्ञानवैराग्यविवेकप्रेमाण्येव 
तत्फलानि ।
</p>

<p>
 अखंडशान्तिप्राप्तिरेव ईश्वरप्राप्तिफलम् ।
</p>

<p>
 परिपक्वायाः भक्त्याः, 
रागभक्तेः, प्रेमाभक्तेः उदये 
पत्नीपुत्रा- द्यात्मीयकुटुम्बवर्गेषु 
मायया न आकृष्यते । अपि तु तेषु दयत 
एव । एष लोकः विदेशवत् तस्य भासते । 
जगदिदं केवलकर्मभूमिरिति 
तन्मनसि भाति । ग्रामे स्थितस्वगृहः कश्चनपुरूषः 
कलिकत्तामागत्य यथा उद्योगं 
कुरूते तथैवायं भक्तः ॥
</p>

<p  class="sub_title">
 यज्ज्ञात्वा मत्तो भवति, स्तब्धो भवति,
आत्मारामो भवति  ॥६ ॥
</p>

<p>
सूत्रेऽस्मिन् 'यज्ज्ञात्वा' इत्यस्य स्थाने 
'यज्ज्ञानात्' इत्यपि पाठान्तरं वर्तते । अनेन 
न कोऽप्यर्थव्यत्यासो भवति । 
पराभक्तिमेव विषयीकृत्य 
'ज्ञात्वा' इति प्रयुक्तत्वात् पराभक्तिपरज्ञाने 
अभिन्नानुभवाविति दृढीकृतं भवति ।
</p>

<p>
ज्ञानाद्भक्तिरिति केचित् वदन्ति । 
भक्तेज्ञार्नमित्यपरे च वदन्ति । 
अनयोः कः साधीयान् पक्षः? साधनरूपेण 
ज्ञानेन पराभक्तेः अनुभवो भवति; अथवा 
गौणीभक्त्या चित्तशुद्धिर्भवति । 
ततः आत्मज्ञानस्य अथवा आत्मानन्दस्य 
अनुभवो जायते इति ज्ञाते उभावपि पक्षौ साधीयांसाविति 
भासेत । एतत्प्रकरणे भगवद्गीतातो 
केचन श्लोकाः उदाहर्तं शक्यन्ते-
</p>

<p class="verse">
 तेषां ज्ञानी नित्ययुक्त एकभक्तिर्विशिष्यते
</p>

<p class="reference">
 भगवद्गीता ७.१२
</p>

<p  class="verse">
 बहूनां जन्मनामन्ते ज्ञानवान्मां प्रपद्यते <br />
वासुदेवस्सर्वमिति स महात्मा सुदुर्लभः ॥
</p>

<p class="reference">
 भगवद्गीता ७.१९
</p>

<p class="verse">
 तेषां सततयुक्तानां भजतां प्रीतिपूर्वकम् <br />
ददामि बुद्धियोगं तं येन मामुपयान्ति ते ॥
</p>

<p class="reference">
 भगवद्गीता १०.१०
</p>

<p class="verse">
 भक्त्या त्वनन्यया शक्य अहमेवंविधोऽर्जुन <br />
ज्ञातुं द्रष्टुं च तत्त्वेन प्रवेष्टुं च परन्तप ॥
</p>

<p class="reference">
 भगवद्गीता ११.५४
</p>

<p>
प्राप्तपराभक्तिः भक्तः क्षीबो 
भूत्वा आत्मानमपि विस्मरति (विस्मृतदेहो 
भवति) । यथा मधुपः मधुपानेन मत्तो भवति 
तथैव भक्तोऽपि पराभक्त्या शौण्डो भवति । 
उपनिषदः आत्मानम्मध्वित्या- ह्वयन्ति 
(बृहदारण्यकोपनिषत् २.५.१४) । 
तादृशात्ममधुपः भक्तः मत्तो 
भवतीत्यत्र किमाश्चर्यम्?
</p>

<p>
भक्त्या उन्मत्तानां भक्तानां वर्णनं 
भागवते तत्र तत्र दृश्यते । तेषु कांश्चन 
श्लोकान् अत्र उदाहरिष्याम:-
</p>

<p class="verse">
 देहं च नश्वरमवस्थितमुत्थितं  वा<br />
	सिद्धो न पश्यति यतोऽध्यगमत् स्वरूपम् <br />
दैवादपेतमुत दैववशादुपेतं <br />
	वासो यथा परिकृतं मदिरामदान्धः ॥
</p>

<p class="reference">
 भागवतम् ११.१३.३६
</p>

<p class="verse">
 एवंव्रतः स्वप्रियनामकीर्त्या <br />
	जातानुरागो द्रुतचित्त उच्चैः <br />
हसत्यथो रोदिति रौति गाय- <br />
	त्युन्मादवन्नृत्यति लोकबाह्यः ॥
</p>

<p class="reference">
 भागवतम् ११.२.४०
</p>

<p>
सूत्रस्थ-मत्त इति पदस्य उन्मत्त इत्यपि 
विवरीतुं शक्यते । तथाच जाबालोपनिषत् 
(६)-
</p>

<p>
 अव्यक्तालिंगा अव्यक्ताचारा 
अनुन्मत्ता उन्मत्तवद्	आचरन्तः ।
</p>

<p>
मुक्तपुरूषा हि बाह्यचिह्नैरयुक्ता 
सन्तः बाह्याचारान् परित्यज्य 
अनुन्मत्ताऽपि उन्मत्तवदाचरन्ति ।
</p>

<p>
अत्रैको विषयो न विस्मर्तव्यः । 
यद्यपि परमज्ञानिनः परभक्ताश्च 
कदाचित् उन्मत्तवदाचरन्तीति 
सत्यम्, तथाऽपि तथाचरणशीला- 
स्सर्वेऽपि जीवन्मुक्ता इति न भावयेयुः!
</p>

<p>
स्तब्ध इत्यस्य क्रियासामान्यशून्यत्वमर्थः । 
पराभक्तौ मनसः मग्नत्वात् कस्यामपि 
बाह्यक्रियायां स असमर्थो भवति । 
श्रीमद्भागवते प्रह्लादस्य अवस्था 
एवं वर्ण्यते-
</p>

<p class="verse">
 क्वचिदुत्पलकस्तूष्णीमास्ते संस्पर्शनिर्वृतिः <br />
अस्पन्दप्रणयानन्दसलिलामीलितेक्षणः ॥
</p>

<p>
 अन्यत्र च इतरभक्तविषये 
श्रीमद्भागवतमेवं वदति-
</p>

<p  class="verse">
 भवन्ति तूष्णीं परमेत्य निर्वृताः इति ॥
</p>

<p class="reference">
 भागवतम् ११.३.३२
</p>

<p>
आत्मारामो नाम आत्मवस्तुनि आरामं-आनन्दं 
यः प्राप्नोति सः । भूमवस्तुनि ब्रह्मणि 
प्राप्तानन्दस्य पुरूषस्य वर्णनमस्ति छान्दोग्ये-
</p>

<p class="verse">
 स वा एष एवं पश्यन् एवं मन्वानः एवं विजानन् 
आत्मरतिः आत्मक्रीडः आत्ममिथुनः 
आत्मानन्दः स स्वराड् भवति ।
</p>

<p class="reference">
 छान्दोग्योपनिषत् ७.२२.२
</p>

<p>
अस्माकं अन्तरात्मानं भक्त्या येऽभिजानन्ति 
तेऽपि आत्मारामा एव भवन्ति ॥
</p>

<p>
 श्रीरामकृष्ण उवाच
</p>

<p>
 यः सर्वदा आत्मनि आत्मानं पश्यति, 
तेन सममालपति वा तस्य स्वभावः कदाचित् 
बाल इव, मन्दधीरिव, उन्मत्त इव, पिशाचस्वभाव 
इव च भवति (केवलं बाह्यदृष्टीनां 
मन्ददृष्टीनां तथा गोचरो भवति) । पञ्चवर्षदेशीय 
बालवत् तस्य स्वभावो भवति । लज्जा-क्रौर्य- 
सङ्कोचात्मकाः पाशाः तस्य न सन्ति । 
अत एव स त्रिगुणातीतः । न कोऽपि गुणः 
तं प्रभावयति । समाधिस्थितौ च सः 
अचेतनवद्भवति । अन्यदा कदाचिदेते 
भक्ताः उन्मत्ता इव हसन्तः कदाचित् 
विलपन्तश्च व्यवहरन्ति । तेषां शौचाशौचे 
समाने । एतादृशी अवस्था भगवद्दर्शना- 
नन्तरभाविनी भवति ॥
</p>

<p class="title" id="4">
 भक्तिकामयोर्भेदः
</p>

<p class="sub_title">
 सा न कामयमाना, निरोधरूपत्वात् 
 ॥७ ॥
</p>

<p>
अस्मात् सूत्रात् एकादशतमसूत्रपर्यन्तंभक्तेःकामस्यच 
भेदंविव्रियते ।
</p>

<p>
भक्तिः परमप्रेमरूपा इति 
निरूक्ता (सू. २) । भगवत्प्रेमापि प्रीतिरूपः । 
प्रेमा हि आशादिवत् कामात्मैव । शास्त्राणि 
कामादिजन्या- ननर्थान् विवृत्य 
निन्दन्ति । तथाच भगवद्गीतायां (३.३७)-
</p>

<p class="verse">
 काम एष क्रोध एष रजोगुणसमुद्भवः <br/>
महाशनो महापाप्मा विद्ध्येनमिह वैरिणम् ॥
</p>

<p>
एष एव अभिप्रायः महाभारते मोक्षधर्मपर्वणि 
च अभिव्यक्तः-
</p>

<p class="verse">
 कामबन्धनमेवेदं नान्यदस्तीह बन्धनम्<br />
कामबन्धनमुक्तो हि ब्रह्मभूयाय कल्पते ॥
</p>

<p class="reference">
 म. भा. मोक्षधर्मपर्व २५१.७
</p>

<p>
तस्मात् भक्तिः बन्धिकैव भवति न 
तु मुक्तिजननी इति पूर्वपक्षे प्राप्ते 
एतत्सूत्रेण प्रत्युत्तरति ।
</p>

<p>
भक्तिः न कामितव्या । न वा कामरूपा । 
अपि तु निरोधरूपा । कामतृप्त्यर्थं 
देहेन्द्रियमनसां यथेच्छं बहिर्गमनमावश्यकम् । 
भक्तिर्हि प्रेमरूपा सती भगवन्तमभिमुखीकृत्य 
वावहीति । देहेन्द्रियमनांसि तु स्वभावादेव 
लौकिकविषयेषु समाकृष्यन्ते । 
तेषां बलात् निरोधं विना तानि परमात्मविषये 
न प्रवहन्ति । तदेवं प्रेमरूपायाःभक्तेःनिरोधःप्राथमिको 
पादन्यासो भवति ।
</p>

<p>
विना लौकिकविषयजयं 
भक्तिः संसाद्धुं न शक्या इति मन्वानः 
प्रह्लादः नृसिंहरूपिणं भगवन्तं एवं 
प्रार्थयते-
</p>

<p class="verse">
 यदि रासीश मे कामान्वरांस्त्वं वरदर्षभ <br />
कामानां हृद्यसंरोहं भवतस्तु वृणे वरम् ॥
</p>

<p class="reference">
 भागवतम् ७.१०.७
</p>

<p>
अस्मिन् सूत्रे प्रस्तुतं निरोध इति पदम् अग्रिमे 
सूत्रे विवृणोति ॥
</p>

<p>
 श्रीरामकृष्ण उवाच
</p>

<p>
 यथा व्याघ्रः पश्वादिप्राणिनः 
परास्य भुङ्क्त्वा अस्यति, तथैव भक्त्याख्यशार्दूलः 
कामक्रोधरूपान् रिपून् भक्षयति । 
सकृदुदिते परमात्मानुरागे कामक्रोधादयः 
न समवतिष्ठन्ते ॥
</p>

<p class="sub_title">
 निरोधस्तु लोकवेदव्यापारन्यासः 
 ॥८ ॥
</p>

<p>
 मनसि यदा सामान्यकामनाः 
उत्तिष्ठन्ति तदा मर्त्यः ताः निर्निरोधं 
प्रपूरयितुं प्रयतते । इष्टप्राप्त्यनिष्टपरिहारयोः 
लौकिकानि कर्माणि असमर्थानि । अथ 
च तत्कर्मद्वारा मदिष्टसाधनं अशक्यमिति 
यदा जानाति तदा अलौकिकोपायभूतानि 
वैदिककर्माणि आश्रयति ।
</p>

<p>
 किन्तु यदा हृदये भक्तिरूदेति 
तदा सा सामान्यकामनाभिः गोपायनीया । 
अन्यथा पशवः वृतिहीनसस्यानीव, 
यवसादयः कलमादि- तृणानीव 
च यथा भक्षयन्ति नाशयन्ति च तथैव 
भक्तेः पुरोभिवृद्धिं सामान्यकामनाः 
कुण्ठयित्वा अन्ते विनाशयन्ति । तस्मात् 
कामनातो विभिन्नायाः भक्तेः 
वृतिकरणम् अथवा निरोधः अत्यावश्यकः ।
</p>

<p>
 अथ कोऽयं निरोधो नाम? न तावत् 
सः मानसीराशाः अनभिव्यङ्क्त्वा 
बाह्येन्द्रियाणां संयमः । निरोधो 
नाम न्यासः । न्यासपदार्थः समग्रभक्तिशास्त्रदृष्ट्या 
निरूपणीयो भवति । न्यासो नाम संन्यासः, 
त्यागः । एषः आदिमः अर्थः । न्यासो नाम 
समर्पणमिति द्वितीयोऽर्थः । प्रकृतसूत्रविवरणे 
द्वयोरप्येतयोर्रर्थयोः 
साहाय्यम् अङ्गीकुर्मः ।
</p>

<p>
 भक्तिमार्गस्य साधकेन स्वार्थप्रेरितानि 
वा कामनाप्रेरितानि वा कर्माणि, 
लौकिकानि वैदिकानि वा स्युः, 
तानि सर्वाणि परित्यक्त- व्यानि । एषः 
त्यागश्च अत्यावश्यकः भवति । अन्यथा 
सर्वाऽपि मानसीशक्तयः स्वार्थसाधने 
कामनाप्रपूरणे च व्ययीभूत्वा 
भक्तेः साधने न काऽप्यवशिष्यन्ते । 
(एतेन निषिद्धानि पापकर्माण्यपि 
त्यक्तव्यानी- त्युक्तप्रायमेव ।) 
किन्तु कर्तव्यानि कर्माणि भगवदर्पणबुद्ध्या 
कृत्वा भगवते विनिवेदयेत् । तानि 
कथञ्चिदपि न त्यक्तव्यानि । एष 
एव न्यासपदाभिलप्यो भवति । तदेवं न्यासे 
अनुष्ठिते भक्तिरभिवर्धते । यथा 
यथा सा अभिवृद्धा भवति तथा तथा स्वार्थकामनाः 
स्वयमेव तिरोदधते । पूर्वं यत् स्वप्रयत्नपूर्वं 
चिकीर्षितमासीत् तत् विना प्रयत्नं 
सिध्यति । देहभृद्भिः स्ार्वाणि कर्माणि 
सर्वात्मना न परित्यक्तुं शक्यन्ते 
इत्यवधा- तव्यम् । अत्र विषये भगवद्गीता 
प्रमाणम् (१८.११) ।
</p>

<p>
 इदानीं एतत्तत्त्वसमर्थक-शास्त्रवाक्यान्युदाहरिष्यामः-
</p>

<p class="verse">
 यत्करोषि यदश्नासि यज्जुहोषि ददासि यत् <br />
यत्तपस्यसि कौन्तेय तत्कुरूष्व मदर्पणम् ॥
</p>

<p class="reference">
 भगवद्गीता ९.२७
</p>

<p class="verse">
 इत्यच्युताङ्घ्रिं भजतोऽनुवृत्त्या <br/>
	भक्तिर्विरक्तिर्भगवत्प्रबोधः <br/>
भवन्ति वै भागवतस्य राजन् <br/>
	ततः परां शान्तिमुपैति साक्षात् ॥
</p>

<p class="reference">
 भागवतम् ११.२.४३
</p>

<p>
सर्वकर्मसमर्पणभावं गोपिकासु 
सुस्पष्टम् अवलोकयामः-
</p>

<p class="verse">
 वाणी गुणानुकथने श्रवणौ कथायां <br/>
	हस्तौ च कर्मसु मनस्तव पादयोर्नः <br />
स्मृत्यां शिरस्तव निवासजगत्प्रणामे <br />
	दृष्टिस्सतां दर्शनेऽस्तु भवत्तनूनाम् ॥
</p>

<p class="reference">
 भागवतम् १०.१०.३८
</p>

<p>
 श्रीरामकृष्ण उवाच
</p>

<p>
 परमेश्वरे प्रेमोत्पत्तौ कर्माणि 
स्वयमेव पतन्ति । समाधिदशायान्तु 
सर्वाण्यपि कर्माणि परित्यक्तानि 
भवन्ति ।
</p>

<p>
 ये तु दिवानिशं भगवन्तं ध्यायन्ति 
तेषां सन्ध्यावन्दनादिकर्मणाम् 
अनुष्ठानस्य का वा आवश्यकता?
</p>

<p class="sub_title">
 तस्मिन् अनन्यता तद्विरोधिषु 
उदासीनता च  ॥९ ॥
</p>

<p>
अत्र सूत्रस्यान्ते चेत्यव्ययस्य 
प्रयोगात् पूर्वस्मिन् सूत्रे निरूक्त- 
निरोधपद-निर्वचनमत्रापि कृतम् 
इत्यनुसन्धेयम् ।
</p>

<p>
सूत्रस्थस्य ''अस्मिन्'' इति पदस्य भगवति 
परमात्मनि इत्यर्थकरणं सङ्गतम् । 
एवमेव तद्विरोधिषु इत्यस्य अनन्यता 
विरोधिषु इत्यर्थः ।
</p>

<p>
पूर्वस्मिन् सूत्रे निरोधो नाम कर्मत्यागः 
इति निर्णातः । परन्तु स्वार्थहानिर्भवेच्चेत् 
नास्तिका अपि कर्माणि त्यजेयुः । एतन्मात्रेण 
तेऽपि निरोधमभ्यस्यन्तीति न भावयेत् । 
तस्मात् तद्विषये इतोऽप्याधिक्येन 
विवरणमावश्यकम् ।
</p>

<p>
भक्तेन अभ्यस्यमाननिरोधे 
स्वार्थस्य गन्धोऽपि नास्ति । एतादृशकर्माणि 
भगवद्गीतायामेवं वार्णितानि-
</p>

<p class="verse">
 नैव तस्य कृतेनार्थो नाकृतेनेह कश्चन <br />
न चास्य सर्वभूतेषु कश्चिदर्थव्यपाश्रयः ॥
</p>

<p class="reference">
 (३.१८)
</p>

<p>
एतत्सूत्रस्थपदानामग्रिमसूत्रद्वये 
अर्थविवरणं कृतम् ॥
</p>

<p>
 श्रीरामकृष्ण उवाच
</p>

<p>
 भगवत्यनन्यभक्तः 
भगवद्विषयिणीर्वाणीर्विना 
अन्यन्न शुश्रूषति । भगवद्विषयबहिर्भूताः 
वाणीः न कथयति । सत्स्वपि सप्तसमुद्रेषु 
गङ्गाय- मुनयोश्च पाथस्सु चातकः 
वर्षाजलमेव काङ्क्षति । पिपासया हृदये 
सीदत्यपि सः अन्यद्वारि न वा_छति । 
भक्तोऽप्येवमेव भवति ॥
</p>

<p  class="sub_title">
 अन्याश्रयाणां त्यागोऽनन्यता 
 ॥१० ॥
</p>

<p>
 श्रीरामकृष्ण उवाच
</p>

<p>
 कामकाञ्चनेभ्यः मनः 
बहिराकृष्य परमात्मन्यवस्थापयितुं 
त्यागिन एव समर्थाः । सहजविरक्तानां 
भगवता विनाऽन्यत्किञ्चित् न रोचते । 
प्रवृत्तायाञ्च विषयभोगादिवार्तायां 
तत्स्थलमेव परित्यज्य अन्यत्र कुत्रचि- 
द्गच्छन्ति । भगवद्विषयिणी 
चेद्वार्ता तत्रैवोपविश्य शृण्वन्ति । नैजवैराग्य- 
भाग्यशालिनः जनाः अन्योन्यस्मिन् 
भगवद्विषयिणीः कथाः परित्यज्य 
अन्यत्किञ्चिन्न संलपन्ति । मधुपिपासवः 
भ्रमराः मधुमत्कुसुमेष्वेवोप- 
विशन्ति । अन्यस्मिन् वस्तुनि न तेषामभिषङ्गः ॥
</p>

<p class="sub_title">
 लोकवेदेषुतदनुकूलाचरणंतद्विरोधिषुउदासीनता च ॥११ ॥
</p>

<p>
अस्मिन् सूत्रे तद्विरोधिषु उदासीनता 
चेत्यनेन लौकिकेषु वैदिकेषु 
च कर्मसु भक्त्यनुग्राहकमेव 
कर्म करोतीत्यर्थः । इष्टप्राप्त्यनिष्ट- 
परिहारयोर्विषये जनाः प्रायेण 
ऐहिकानि वस्तून्येवावलम्बन्ते । 
धनानि, भोगसामग्र्यः, स्रक्चन्दनविषयादीनि 
मानवसुखानि अवलम्बन्ते । यदा लौकिकैरूपायैः 
स्वप्रयत्नेन च एतेषामार्जनं दुश्शकं 
भवति तदा शास्त्रोक्तकाम्यकर्मद्वारा 
क्षुद्रदेवताराधनेन च तानि लब्धुं 
प्रयतन्ते । तदेव तेषामाश्रयं भवति । 
किन्तु भगवति भक्तः सर्वात्मना परमात्मानमेवाऽव- 
लम्बमानः तमेव शरण्यत्वेन प्रपद्यते । 
स नाऽन्याश्रयो भवति ।
</p>

<p>
महदिदमाश्वासनं भगवता भगवद्गीतायां 
दत्तम्-
</p>

<p class="verse">
 अनन्याश्चिन्तयन्तो मां ये जनाः पर्युपासते <br />
तेषां नित्याभियुक्तानां योगक्षेमं वहाम्यहम् ॥
</p>

<p class="reference">
 (९.२२)
</p>

<p>
भक्ताः काम्यकर्माणि पुत्रवित्तलोकरूपमेषणात्रयं 
अभ्युदयाऽऽ- शाञ्च परिजहतीति 
युक्तमेव । ते यदि निश्श्रेयसापरशब्दवाच्यमोक्षाशाञ्च 
हित्वा तं परमपुरूषं समाश्रयन्ते 
चेत्तदुत्तमोत्तमं भवति । यतो 
हि परमात्मैव एवं भक्तान् समाश्वासयति-
</p>

<p class="verse">
 सर्वधर्मान् परित्यज्य मामेकं शरणं व्रज <br />
अहं त्वा सर्वपापेभ्यो मोक्षयिष्यामि मा शुचः ॥ इति ।
</p>

<p class="reference">
 भगवद्गीता १८.६६
</p>

<p>
 भगवत्साक्षात्कारार्थं 
त्यागयोगजपतपसामन्यतमस्याश्रयणे 
तदप्यन्या- श्रयणमेव भवति । 
यतो हि, परमात्मकृपावलम्बनमन्तरा 
अन्यत् साधनान्तरं तत्प्राप्तेः कल्पकोटिसहस्रेणापि 
नास्ति । तस्मात् सर्वा- नाश्रयान्तरान् 
परित्यज्य सदा तमेवाऽनन्यचित्ततया 
ये भजन्ति ते तमेव परमात्मानं प्राप्नुवन्तीत्यत्र 
नास्ति सन्देहलेशोऽपि । आह च भगवान् 
स्वयमेव-
</p>

<p class="verse">
 अनन्यचेतास्सततं यो मां स्मरति नित्यशः <br />
तस्याहं सुलभः पार्थ नित्ययुक्तस्य योगिनः ॥
</p>

<p class="reference">
 भगवद्गीता ८.१४
</p>

<p>
इदानीं 'तद्विरोधिषु उदासीनता' इत्यंशं 
व्याख्यास्यामः ।
</p>

<p>
पूर्वं तस्मिन् इति पदस्य भगवति इति व्याख्या 
कृता । इदानीं तद्विरोधिषु इति पदस्याऽपि 
भगवद्विरोधिषु भगवतः प्रतिकूलस्य 
इति व्याख्यातुं न शक्यते । यतो 
हि भगवानेव स्वयं ''न 
मे द्वेष्योऽस्ति न प्रियः'' इति भगवद्गीतासु 
सुस्पष्टं कथयति (९.२९) । ततः तस्य विरोधिनः 
विरूद्धो वा न कश्चिद्भवेत् । तस्मात् 
अत्र तद्विरोधिषु इति पदस्य अनन्यताविरोधिषु 
इत्यर्थः करणीयः ।
</p>

<p>
अनन्यताविरूद्धानां दूषकाणां 
च विषये उदासित्वं मनसः भगवदनन्यतानुकूलेषु 
विषयेषु प्रवहणम् नाम तादृशकर्मणामाचरण- 
मित्यभिप्रायः । एतादृशविषयेषु 
मनसि व्यग्रे सति तस्य अनन्यताविरोधि- 
विषयिणी चिन्ता नोदेत्येव । क्रियमाणानि 
सर्वाण्यपि लौकिकानि वैदिकानि 
च नित्यनैमित्तिकानि कर्माणि 
भगवदर्पणबुद्ध्या कृतानि चेत् 
तदा वस्तुतः ब्रह्मार्पणं भवत्येव (भगवद्गीता 
९.२७; ४.२४) ।
</p>

<p>
प्रपत्त्यपरनामधेयशरणागतिमधिकृत्य 
उच्यमानश्लोकविशेषः 
अत्र सङ्गतः-
</p>

<p class="verse">
 आनुकूल्यस्य संकल्पः प्रातिकूल्यस्य वर्जनम् <br />
रक्षिष्यतीति विश्वासो गोप्तृत्ववरणं तथा <br />
आत्मनिक्षेपकार्पण्ये षड्विधा शरणागतिः ॥
</p>

<p>
 श्रीरामकृष्ण उवाच
</p>

<p>
 कदाचित् भवनाथः श्रीरामकृष्णपरमहंसान्प्रति 
एवमुवाच-परैः साकं मनसः तापे 
जाते मनः व्याकुलं भवति । तदानीं सर्वान् 
प्रेतुं (प्रीतिं कर्तुं इत्यर्थः) न 
शक्नोमि इति ।
</p>

<p>
 तदानीं श्रीरामकृष्णा एवमवोचन्: 
प्रथमतः तादृशैः साकं व्यवहर्तुं, 
सौहार्दमुत्पादयितुं च प्रयतस्व । 
कृतेऽपि यत्ने अन्योन्यप्रेमा 
सांधिं न भजते चेत् तान्प्रति मा चिन्तय । 
भगवति शरणं प्रपद्यस्व । तमेव चिन्तय । 
तं विना परेषांकृते आत्मनि मा दूयस्व । 
परमात्मनि अर्पणीयं यन्मनः तदन्यत्र 
यत्रकुत्रचित् प्रवाहयित्वा 
मा कृश्यतात् । अत एव मातरं वयमेवं 
प्रार्थयामः-मातः! त्वामेवाहमपेक्षे । 
एभिर्मानवैर्मम किं सेत्स्यति? इति!
</p>

<p class="title" id="5">
 शास्त्रसंरक्षणम्
</p>

<p class="sub_title">
 भवतु निश्चयदार्ढ्यादूर्ध्वं 
शास्त्ररक्षणम्  ॥१२ ॥
</p>

<p>
इतः परं सूत्रत्रयेण भक्तस्य जीवनक्रमे 
शास्त्राणां पात्रं चर्चयति । एतानि सूत्राणि 
यथा साधकभक्तसिद्धभक्तयोरूभयोरपि 
अन्वेयुः तथा विवरितुं शक्यते ।
</p>

<p>
अत्र सूत्रे निश्चयदार्ढ्यामित्युक्तौ 
भगवत्साक्षात्काराय अनन्यभक्ति- 
रेव अत्युत्तम-उपायभूता इति 
निश्चयः वा इष्टदेवतायां भक्तिदार्ढ्याम् 
अथवा भगवत्साक्षात्कारे सुदृढा स्थितिः 
इत्यर्थः ।
</p>

<p>
भगवत्साक्षात्काराय अनन्यभक्तेरेवोपायत्वे 
निश्चिते भक्तेन शास्त्ररक्षणं करणीयम् 
इत्युक्तौ ततः पूर्वं किं कार्यमिति 
प्रश्नः उदेति । भगवद्गीता एवमाहाऽत्रविषये-
</p>

<p class="verse">
 तस्माच्छास्त्रं प्रमाणं ते कार्याकार्यव्यवस्थितौ <br />
ज्ञात्वा शास्त्रविधानोक्तं कर्म कर्तुमिहार्हसि ॥ इति ।
</p>

<p class="reference">
 भगवद्गीता १६.२४
</p>

<p>
तस्मात् एष प्रश्नः द्विधा उत्तरितुं 
शक्यते-
</p>

<p>
१. निश्चयस्य सुदृढतासम्पादनानन्तरमपि 
शास्त्ररक्षणं करणीय- मित्युक्तौ 
तत्प्राक्कालेऽपि तत्करणीयमिति 
स्वतः सिद्धं भवति । शास्त्रोक्तकर्मणां 
श्रद्धयाऽनुष्ठानेन चित्तशुद्धिर्भूत्वा 
भक्तिर्वर्धते ।
</p>

<p>
२. शास्त्रोक्तकर्मसु यानि सकामकर्माणि 
अथ च चित्तविक्षेप- कारकाणि 
च तान्युज्झित्वा अनन्यभक्तिसाधनाऽविरूद्धान्येव 
कर्माणि शास्त्रेभ्यः उपादेयानि ।
</p>

<p>
सुदृढे निश्चये शास्त्ररक्षणं आवश्यकं 
वा न वा? एतस्य प्रश्नस्य नारदः उत्तररूपेण 
रक्षणीयमित्येव वदति । सूत्रे ऊर्ध्वमिति 
शब्दानन्तरं अपीत्यव्ययं संयोज्य 
'ऊर्ध्वमपि' इत्यर्थः करणीयः । कुतो 
वा एतदावश्यकमित्युक्तौ, 
निश्चयस्य अथवा गौणीभक्तेः सुदृढता- 
सम्पादनानन्तरमपि शास्त्रमार्गदर्शनस्य 
लक्ष्यप्राप्तिपर्यन्तं शास्त्ररक्षणहान- 
मनुचितं भवति ।
</p>

<p>
शास्त्राणि अतीन्द्रियानुभववतां 
परमर्षाणां उपदेशकोशा भवन्ति । एतेषु, 
साधनानां विषये सुस्पष्टाभिप्रायः, 
तदा तदा उत्पत्स्यमानसंशयानां निवारणं, 
साधनविघ्नानां परिहारा अपि सूचिताः । तस्मात् 
सर्वेषु कालेषु शास्त्रमपरिहार्यं भवति ।
</p>

<p>
अस्तु नाम साधकानां विषये शास्त्रमपरिहार्यम् । 
तत् कथं सिद्धस्य (प्राप्तपराभक्तेः) 
विषये इदमन्वेतीति पश्यामः । सत्यमेतत् 
यदधिगत- लक्ष्याणां विषये विधिनिषेधौ 
नान्वीतः । आह च विदितवेदितव्यः 
शुकमहार्षिः-निस्त्रैगुण्ये पथि 
विचरतां को विधिः को निषेधः? 
इति । यद्यपि त्रिगुणातीते ब्रह्मणि 
विहरतां विधिनिषेधौ न स्तः, तथापि 
यावता कालेनैते भक्ताः अज्ञानिनां 
मध्ये सञ्चरन्ति तावता कालेन यथा ते 
(अज्ञानिनः) मार्गान्न च्यवन्ते, यथा च 
ते धर्ममार्गम् अवलम्बन्ते तथा स्वीयं वृत्तं 
गोपायनीयम् । तदर्थं च शास्त्ररक्षणमवर्ज्यमापतति ।
</p>

<p>
शास्त्ररक्षणं हि त्रिधा सम्पाद्यते-१. शास्त्रोक्तक्रमेण 
साधन- मार्गमनुसृत्य, आध्यात्मिकाननुभवाननुभूय, 
ते अद्यापि प्रसक्ताः, सङ्गताः आवश्यकाश्च 
इति संस्थापनम् । २. शास्त्रोक्तमार्गाः 
यथा तदानीन्तनसमाजाय उपयुक्ता 
भवन्ति तथा तेषामुपदेशकरणम् । 
३.शास्त्रोपदिष्टविधिनिषेधानां 
परेषां मार्गनिर्देशनाय स्वयमाचरणम् 
इति ।
</p>

<p>
एतद्विषये भगवद्गीता एवमाह 
(३.२१, २६)
</p>

<p class="verse">
 यद्यदाचरति श्रेष्ठस्तत्तदेवेतरो जनः<br />
स यत्प्रमाणं कुरूते लोकस्तदनुवर्तते ॥
</p>

<p class="verse">
 न बुद्धिभेदं जनयेदज्ञानां कर्मसङ्गिनाम् <br />
जोषयेत्सर्वकर्माणि विद्वान् युक्तस्समाचरन् ॥
</p>

<p>
 श्रीरामकृष्ण उवाच
</p>

<p>
 कुतो वा सर्वे कर्म त्यजेयुः? 
समुचितकालपर्यन्तं कर्म 
त्यक्तुं न शक्यम् । बलात् कर्म परिहातुं 
शक्यते वा? यावत् भोगवासना कर्मवासना 
चैनं पुरूषमनुबध्नीतः तावत् 
कर्माण्यनुतिष्ठेदेव ।
</p>

<p>
 यदा श्रीरामः श्रीहरिः इत्यादिभगवन्नामश्रवणमात्रादेव 
शरीरे रोमाञ्चः आनन्दाश्रुनिपातश्च 
जायेते तदा सन्ध्यावन्दनादिकर्मणा- 
मनुष्ठानमावश्यकं न भवतीति 
सुदृढमवेहि । तदा कर्मत्यागाधिकारं 
प्राप्नोषि । कर्म हि स्वयमस्मान्जहाति । 
तदानीं केवलस्य हरिनाम्नो वा श्रीरामनाम्नो 
वा, अथवा, ओङ्कारस्य वा जपः पर्याप्तः 
भवति ॥
</p>

<p class="sub_title">
 अन्यथा पातित्यशङ्कया  ॥१३ ॥
</p>

<p>
 एतेन सूत्रेण पूर्वोक्तरीत्या शास्त्ररक्षणाकरणे 
महाननर्थः स्यादिति विवृणुते ।
</p>

<p>
 साधकानां कृते आभगवत्साक्षात्कारं 
शास्त्राण्यवर्ज्यानि भवन्ति । यदि सः 
कर्माणि परित्यजति तान्यपि तं परिजहति । 
तेन स पततिभक्तिमार्गात् । किं बहुनोक्तेन 
आध्यात्मिकमार्गादेव स च्यवते । 
'धर्मो रक्षति रक्षितः' इति सत्यस्य सत्यं भवति । 
एतेभ्यो अपायेभ्यो शास्त्राणि मानवानेवं 
जागरयन्ति-
</p>

<p class="verse">
 तावत्कर्माणि कुर्वात न निर्विद्येत यावता <br/>
मत्कथाश्रवणादौ वा श्रद्धा यावन्न जायते ॥ <br />
</p>

<p class="reference">
 भागवतम् ११.२०.९
</p>

<p class="verse">
 यश्शास्त्रविधिमुत्सृज्य वर्तते कामकारतः <br />
न स सिद्धिमवाप्नोति न सुखं न परांगतिम् ॥
</p>

<p class="reference">
 भगवद्गीता १६.२३
</p>

<p>
सिद्धपुरूषविषये न त्वेवं कथयितुं 
शक्यते । स त्वधिगतलक्ष्यत्वादेव 
विधिनिषेधावतीत्य पतनभयमप्यत्येति । 
तं निरीक्ष्य यद्यज्ञानिनोऽपि कर्म 
जहति तदा ते भ्रश्यन्ति । एष दोषः ज्ञानिनि संलगति । 
तस्मादेव सः शास्त्रोक्तविधानान्गोपायेत् । 
स एष विषयः पूर्वानन्तरितसूत्रस्य 
विवरणान्तभागे सूचितः । तावदेव न । 
स्वयंप्रयोजनाभावेऽपि साक्षात् 
भगवानेव कर्मसु अतन्द्रितः अवर्तत । 
तदेवं स्थिते किमु वक्त्व्यं परेषां विषये? 
तद्यथा-
</p>

<p class="verse">
 न मे पार्थास्ति कर्तव्यं त्रिषु लोकेषु किञ्चन<br/>
नानवाप्तमवाप्तव्यं वर्त एव च कर्मणि ॥
</p>

<p class="verse">
 यदि ह्यहं न वर्तेयं जातु कर्मण्यतन्द्रितः <br />
मम वर्त्मानुवर्तन्ते मनुष्याः पार्थ सर्वशः ॥
</p>

<p class="verse">
 उत्सीदेयुरिमे लोका न कुर्यां कर्म चेदहम् <br />
सङ्करस्य च कर्ता स्यामुपहन्यामिमाः प्रजाः ॥ 
</p>

<p class="verse">
 सक्ताः कर्मण्यविद्वांसो यथा कुर्वन्ति भारत <br />
कुर्याद्विद्वांस्तथाऽसक्तः चिकीर्षुर्लोकसंग्रहम् ॥
</p>

<p class="reference">
 भगवद्गीता ३.२२-२५
</p>

<p>
तदेवं भक्तिमार्गे साधको वा सिद्धो 
वा भवतु, उभावपि शास्त्रं संरक्षेतामिति नारदमतम् ॥
</p>

<p>
 श्रीरामकृष्ण उवाच
</p>

<p>
 अशेषतः कर्म सहसैव हातुं न शक्यते । 
त्वदीया प्रकृतिरेव त्वां कर्मसु नियोक्ष्यति ॥
</p>

<p class="sub_title">
 लोकोऽपि तावदेव; भोजनादिव्यापारस्तु
आशरीरधारणावधि  ॥१४ ॥
</p>

<p>
भक्तेन शास्त्ररक्षणस्य अथवा शास्त्रविहितकर्मणां 
च विषये कथं वार्तितव्यमित्यंशे 
नैजविनिर्णयं निरूपयित्वा इदानीं 
लौकिककर्मणां विचारे स्वाभिप्रायं 
व्यनक्ति ।
</p>

<p>
सूत्रेऽस्मिन् लोक इति पदेन द्विविधकर्तव्यकर्मणी 
निरूपिते- १.स्वशरीरपालनम्; 
२. व्यावहारिककर्तव्यानि 
च । भक्तिमार्गावलम्बी साधकः 
स्वीयानि लौकिकानि कर्तव्यानि 
यथा नैजानन्यतासाधनस्य अप्रतिकूलानि 
भवन्ति तथा अनुतिष्ठति । सुदृढायां च 
भक्त्यां, साक्षात्कृत्य च भगवन्तं 
तान्येव कर्माणि कर्मसङ्गिनाम् अज्ञानां 
मार्गनिर्देशाय अनुष्ठास्यति ।
</p>

<p>
शरीरसंबद्धानि भोजनादिकर्माणि 
तु प्रारब्धकर्मावसानपर्यन्तम्, 
आमरणान्तम् अनुतिष्ठेदेव । शरीरस्य 
धर्मसाधनत्वात्, 
तस्य च सम्यक्त्वे लोकसंग्रहकार्यस्य 
सम्यक्त्वेन निर्वोढुं शक्यत्वाच्च 
भक्तः तादृशं शरीरं भगवत्प्रसादमिति 
मत्वा समाजसेवार्थे साधनमिति च ज्ञात्वा 
तदर्थे विनियुञ्जानः अन्तकालपर्यन्तं 
तद्रक्षति । एवं शरीररक्षण- कर्मणा 
न कोऽपि बन्धः भक्तस्येति भगवानेव 
स्वयमाह कण्ठोक्त्या-
</p>

<p class="verse">
 निराशीर्यतचित्तात्मा त्यक्तसर्वपरिग्रहः <br />
शारीरं केवलं कर्म कुर्वन्नाप्नोति किल्बिषम् ॥ इति ।
</p>

<p class="reference">
 भगवद्गीता ४.२९
</p>

<p class="title" id="6">
 भक्तेः आन्तरिकदार्ढ्यास्य 
बाह्यलक्षणानि
</p>

<p class="sub_title">
 तल्लक्षणानि वाच्यन्ते नानामतभेदात् 
 ॥१५ ॥
</p>

<p>
अधुना विविधमतभेदानुसारं तस्य 
लक्षणानि उच्यन्ते ।
</p>

<p>
हृदये अनन्यतानिश्चये सुदृढे 
सति भक्तौ च दृढमूलाभूत्वा पराभक्त्यात्मना 
विपरिणतायां च सत्यां तां वयं 
कथं जानीमः? भक्तिर्हि अन्तरङ्गानुभवः । 
भावुकाः तां निसर्गेण जानन्ति । किन्तु 
सोत्साहानां सिषाधयिषूणाम् अन्तरङ्गभक्तेः 
बाह्यलक्षणानां विज्ञापनम् आवश्यक- 
मेव । यतो हि सिद्धपुरूषाणां सहजलक्षणानि 
साधकानां साधनानि भवन्ति । तद्यथा-सिद्धपुरूषाः 
न कुप्यन्ति । यतः ते सर्वत्र परमात्मनः 
एकत्वमनुपश्यन्ति । एतत् तेषां सहजलक्षणम् । 
साधको हि सिद्धपुरूषो भवितुं कोपजित्वरो 
भवेत् । एषः तस्य साधनं भवति ।
</p>

<p>
तदेवमनया दृष्ट्या भक्तेरान्तरिकदार्ढ्यास्य 
बाह्यलक्षणानि विविधाऽऽचार्याणां 
मतेनानूदित्वा अन्ते स्वाभिप्रायं घोषयति 
महार्षिर्नारदः ।
</p>

<p>
स्वान्ते भवस्य पराभक्तेरतीन्द्रियानुभवस्य 
वाग्भिर्विवरणं दुःस्साध्यं भवति । विभिन्नाऽऽचार्याः 
एतस्य लक्षणानि विभिन्नदृष्ट्या विवृण्वन्ति । 
नतु तेषामनुभवे अन्योन्यभेदः 
वर्तते । सत्यपि मतभेदे अनुभवैक्यं 
वरीवृत्यते इति विज्ञातव्यम् ॥
</p>

<p class="sub_title">
 पूजादिष्वनुराग इति पाराशर्यः 
 ॥१६ ॥
</p>

<p>
अन्तरङ्गे सुदृढायां भक्त्यां सा 
बहिः पूजादिकर्मस्वनुरक्ति- 
रूपेणाभिव्यज्यते इति पाराशर्यमतम् ।
</p>

<p>
पूजा अथवा अर्चनं नवविधासु भक्तिषु 
अन्यतमम् । प्रतिष्ठापित- विग्रहेषु 
आवाहितेषु पूजाद्रव्येषु च भगवान् 
सूक्ष्मरूपेण निवसति । तस्मात् तेषु विग्रहेषु 
वस्तुषु च श्रद्धाभक्तिसमन्वितः 
भगवन्तं समर्चति चेत् कालक्रमेण 
सैव भक्तिः पराभक्त्यात्मना विपरिणमते । 
तदनन्तरं च सा भक्तिः पूजादिकर्मसु 
अनुरागात्मना अभिव्यङ्क्ते । अत्र एतदेवोक्तम् ।
</p>

<p>
पूजा हि बाह्या वा स्यात्, 
मानसी वा स्यात् । अत्र बाह्यपूजा उक्ता । अथ 
च सूत्रस्थ-आदिपदेन पूजासंबद्धानि 
सर्वाण्यपि कर्माणि संगृह्यन्ते; यथा-पूजागृहस्य 
शोधनं, सम्मार्जनं शुद्धीकरणम्, पुष्पमाला- 
ग्रथनं, गन्धनैवेद्यादीनां सिद्धवत्करणं, 
मन्त्रजपः, स्तोत्रादीनां पठनम् इत्यादयः । 
पूर्वोक्तानाम् एतेषां समवायस्य 
क्रियायोगः इत्यप्यभिधानं 
वर्तते ।
</p>

<p>
साधकस्य पूजा पराभक्तेः उदये 
साहाय्यमाचरति । परन्तु परा- भक्तेः 
उदयानन्तरं क्रियमाणैव पूजा 
नैसार्गिकपूजा भवति । विष्णुरहस्ये 
पूजाया महिमा एवं वार्णिता-
</p>

<p class="verse">
 श्रीविष्णोरर्चनं ये तु प्रकुर्वन्ति नरा भुवि <br />
ते यान्ति शाश्वतं विष्णोरानन्दं परमं पदम् ॥ इति ॥
</p>

<p>
 श्रीरामकृष्ण उवाच
</p>

<p>
 कदाचित् भक्तमहिळाद्वयम्प्रति 
श्रीरामकृष्णा एवमुपदिदिशुः- 
''पश्यत! युवां द्वेऽपि शिवपूजामाचरतम् । 
नित्यकर्म इति पुस्तकमेकं वर्तते । 
पूजा कथं विधातव्या? इत्यस्मिन् विषये 
पुस्तकमेतत् पठताम् । भगवतः पूजनेन 
बहुकालपर्यन्तं भगवत्कार्यकरणे 
प्रभवामः । पुष्पापचयः, गन्धनिघर्षणं, 
पूजापात्राणां धावनं, नैवेद्याय सिद्धताकरण- 
मित्यादीनामाचरणसमये 
मनः तस्मिन्नेव संलगति । दुष्टा बुद्धिः, 
रागद्वेषाहिंसादयः सर्वे मनसा निर्गच्छन्ति । 
युवामन्योन्यवाग्व्यवहारसमये 
भगवद्विषयिण्य एव वाचो वदन्तु ।''
</p>

<p>
 भगवानेव अधिकारिभेदेन 
विविधान्पूजामार्गानायुनक्ति ॥
</p>

<p class="sub_title">
 कथादिष्विति गर्गः  ॥१७ ॥
</p>

<p>
कथादिषु विद्यमानानुरागविशेष 
एव भक्तिदार्ढ्यास्य बाह्यलक्षण- 
मिति महर्षेर्गर्गस्य मतम् । पाराशर्यमते 
कर्मेन्द्रियाणां प्राधान्यम्, 
गर्गमते तु ज्ञानेन्द्रियाणां प्राधान्यमिति 
विवेकः ।
</p>

<p>
सूत्रोक्तकथेति पदं भगवतो लीलायाः 
महिम्नः गुणानाञ्च सम्बद्धाः कथाः 
वार्तालापाः, जप-कीर्तन-भजन-श्रवण-प्रवचन-स्तोत्रपारायण- 
भगवत्संबद्धग्रन्थनिर्माणादिकानर्थान् 
स्फोरयति । अन्तरूद्बुद्धभक्तिरसः 
बहिरेतान् रूपविशेषान् भजते ।
</p>

<p>
श्रवणकीर्तनानि नवविधभक्तेरङ्गानि 
भवन्ति (भागवतम् ७.५.२३) । एतेषां महिमा शास्त्रेषु 
बहुधा प्रशंसिता-
</p>

<p class="verse">
 मच्चित्ता मद्गतप्राणा बोधयन्तः परस्परम् <br />
कथयन्तश्च मां नित्यं तुष्यन्ति च रमन्ति च ॥
</p>

<p class="reference">
 भगवद्गीता १०.९
</p>

<p class="verse">
 वासुदेवकथाप्रश्नः पुरूषांस्त्रीन् पुनाति हि <br />
वक्तारं पृच्छकं श्रोतृंस्तत्पादसलिलं यथा ॥
</p>

<p class="reference">
 भागवतम् १०.१.१६
</p>

<p class="verse">
 इदं हि पुंसस्तपसः श्रुतस्य वा <br />
	स्विष्टस्य सूक्तस्य च बुद्धिदत्तयोः <br />
अविच्युतोऽर्थः कविभिर्निरूपितो <br />
	यदुत्तमश्लोकगुणानुवर्णनम् ॥
</p>

<p class="reference">
 भागवतम् १.५.२२
</p>

<p class="verse">
 निवृत्ततर्षैरूपगीयमानात् <br />
	भवौषधाच्छ्रोत्रमनोऽभिरामात् <br />
क उत्तमश्लोकगुणानुवादात् <br />
	पुमान्विरज्येत विना पशुघ्नात् ॥ 
</p>

<p class="reference">
 भागवतम् १०.१.४
</p>

<p class="verse">
 तव कथामृतं तप्तजीवनं <br />
	कविभिरीडितं कल्मषापहम् <br />
श्रवणमंगलं श्रीमदाततं <br />
	भुवि गृणन्ति ये भूरिदा जनाः ॥
</p>

<p class="reference">
 भागवतम् १०.३१.९
</p>

<p class="verse">
 एष मे सर्वधर्माणां धर्मोऽधिकतमो मतः<br />
यद्भक्त्या पुण्डरीकाक्षं स्तवैरर्चेन्नरस्सदा ॥
</p>

<p class="reference">
 विष्णुसहस्रनाम-पूर्वपीठिका
</p>

<p>
भगवद्गीतासु विभूतियोगे सर्वेषामपि 
यज्ञानां जपयज्ञो विशिष्यते इत्युक्तम् ।
</p>

<p>
तदेवं भगवत्कथादिष्वनुराग 
एव भक्तेः बाह्यं मुख्यलक्षणमिति 
गर्गाचार्याणाम्मतम् ॥
</p>

<p>
 श्रीरामकृष्ण उवाच
</p>

<p>
 एकस्मिन् दिने भगवत्सङ्कीर्तनानन्तरं 
श्रीरामकृष्णा एवमूचुः- 'एतदेव 
सहजं कर्म । अन्यत् सर्वं मिथ्यैव । प्रेमाभक्तिरेव 
नैजं वस्तु । तदितरदवस्तु ।
</p>

<p>
 भक्तिरेव हि सारभूता । सर्वदा भगवतो 
नामगुणसङ्कीर्तनेन भक्तिर्लभ्यते' 
इति ॥
</p>

<p class="sub_title">
 आत्मरत्यविरोधेनेति शाण्डिल्यः 
 ॥१८ ॥
</p>

<p>
नारदवत् शाण्डिल्योऽपि प्रसिद्धः 
सूत्रकारः । इदानीं तस्य मतं विवृणोति । 
व्यासगर्गयोर्निर्वचनविषये 
शाण्डिल्यस्य न कोऽप्याक्षेपः । परन्तु 
तदुक्तीः किञ्चिदिव परिष्करोति ।
</p>

<p>
अस्माकं हृदयेषु अन्तर्यामित्वेन 
स्थितः परमात्मैव नः आत्मा । पराभक्त्यपरनामधेयोत्कटभक्तैः 
आत्मरतिः अथवा आत्मानन्दः सर्वदा वर्तते । 
मनः निमित्तीकृत्येदं लक्षणं कृतम् । 
भक्तः पूजादिषु अथवा कथादिष्वनुरज्जतु 
नाम । स एषानुरागः कथञ्चिदपि अन्तरङ्गस्थित- 
आत्मरतेः प्रतिबन्धको न भवेत् । यावत्स 
आत्मरतेः प्रतिबन्धको न भवति तावत् 
तल्लक्षणस्याङ्गीकारे न काप्यनुपपत्तिः । 
यदा सः प्रतिबन्धको भवति तदा तल्लक्षणं 
परित्यजेत् ।
</p>

<p>
पराभक्तिविशिष्टाः पुरूषाः 
कदाऽपि आत्मरत्या न वियुज्यन्ते । 
तेषान्तु विषये सा शाश्वती मता । तस्मादेतत् 
सूत्रमन्येषां विषये एव प्रवर्तते ।
</p>

<p>
पुराणेषु सुरसः कश्चन श्लोकः 
विराजते-
</p>

<p class="verse">
 गङ्गाजले किं न वसन्ति मत्स्याः <br />
	देवालये पक्षिगणा वसन्ति <br />
भावोज्झितास्ते न फलं लभन्ते <br />
	तीर्थाच्च देवायतनाच्च मुख्यम् ॥
</p>

<p>
एवमेव पूजाकथादयो यद्यात्मरतिहीना 
भवन्ति तदा ताः व्यर्थाः भवन्ति ॥
</p>

<p>
 श्रीरामकृष्ण उवाच
</p>

<p>
 स्वीयसाधनावस्थां विवृण्वन्तः 
श्रीरामकृष्णाः एवं जगदुः; 
'पश्य! मया कदाचिदेवमन्वभावि-भगवान्हि 
सामुद्रं जलमिव सर्वत्र पूर्णः । अहन्तु तत्सच्चिदानन्दसागरे 
मङ्क्ष्यन् प्लवमानः कश्चिन्मीनः 
इति । यदा ध्यानं सिद्ध्यति तदा तदेतत्सत्यमिति 
त्वमेव जानीषे । अन्यदा कदाचिदहमेवमभावयम्; 
भगवति महासमुद्रे मग्नः कश्चिन्महा- 
घटोऽहम् । अन्तर्बहिश्च मामभिव्याप्य 
अखण्डसच्चिदानन्दरूपः स भगवान्पूर्णः 
वर्तते इति ।'
</p>

<p>
 अन्यस्मिन् काले अहमेवमवदम्-त्वमेवाहं, 
अहमेव त्वमिति । त्वमेव त्वमिति अन्यश्चानुभवः 
मयानुभूयते स्म । तदा अन्विष्यमाणोऽपि 
अहमित्यंशः नानुभवगोचरो भवति 
स्म ॥
</p>

<p class="title" id="7">
 नारदस्य सिद्धान्तः
</p>

<p class="sub_title">
 नारदस्तु तदार्पिताखिलाचारता,
तद्विस्मरणे परमव्याकुलतेति 
 ॥१९ ॥
</p>

<p>
ईदृशेषु सूत्रग्रन्थेषु परेषाम्मतमनूद्य 
अन्ते प्रथमपुरूषेण स्वनामोट्टङ्कन- 
पूर्वकं स्वमतप्रख्यापनं प्राचीनाचार्याणां 
सम्प्रदायः । तथैव नारदोऽप्याचरति ।
</p>

<p>
सूत्रे त्वित्यव्ययं परमतापेक्षया 
स्वकीये मते भेदं वैशिष्ट्यं च ख्यापयति ।
</p>

<p>
न केवलं बाह्यपूजादिः अथवा कथाकर्मस्वनुरागो 
वा अन्तरङ्ग- भवाया भक्तेः बाह्यं 
लक्षणं भवितुमर्हति । अथवा अनयोर्रात्मरतेर- 
विरोधत्वाऽऽपादनमात्रं वा न लक्षणं 
भवति । अपि तु कायेन वचसा मनसा च 
क्रियमाणानि सर्वाण्यपि कर्माणि 
भगवते निवेदनीयानि भवन्ति । तादृशो 
हि भक्तः भगवन्तं सदा स्मरति । मुहूर्तं क्षणं 
वाऽपि तस्य विस्मरणं भक्तस्य महते दुःखाय 
कल्पते । एतदेव हि भक्त्याः परिपूर्णं 
लक्षणम् ।
</p>

<p>
भागवते हि कव्याख्येन मुनिना निमिमहाराजाय 
प्रदत्तः उपदेशः प्रकृतसूत्रस्य 
व्याख्यानायते-
</p>

<p class="verse">
 कायेन वाचा मनसेन्द्रियैर्वा <br />
	बुद्ध्यात्मना वाऽनुसृतस्वभावात् <br />
करोति यद्यत् सकलं परस्मै <br />
	नारायणायेति समर्पयेत्तत् ॥
</p>

<p class="reference">
 भागवते ११.२.३६
</p>

<p>
भगवद्गीतायामपि परमात्मा श्रीकृष्णः 
अर्जुनाय एतादृशमेवोपदेश- 
मनुजग्राह-
</p>

<p class="verse">
 मन्मना भव मद्भक्तो मद्याजी मां नमस्कुरू <br />
मामेवैष्यसि सत्यं ते प्रतिजाने प्रियोऽसि मे ॥
</p>

<p class="reference">
 भगवद्गीता १८.६५
</p>

<p>
 श्रीरामकृष्ण उवाच
</p>

<p>
 यदा भगवान् भक्ताय मुक्तिं 
दित्सति तदा तत्प्राप्त्यर्थं तस्मै व्याकुलतां 
ददाति । नष्टवृत्तिः लेखकः (clerk) 
यथा वृत्त्यर्थे व्याकुलो भवति तथा 
परमात्मार्थे, कदाऽहं भगवन्तं द्रक्ष्यामीति 
भक्तोऽपि व्याकुलो भवति ।
</p>

<p>
 यदा भक्तः पक्वबुद्धिः 
भवति, तदा सर्वावस्थास्वपि तस्य इष्टदेवताया 
दर्शनं भवति । उन्मीलितेऽपि चक्षुषि ध्यानं 
भवति । व्यवहारकालेऽपि ध्यानं सिद्ध्यति । 
यथा दन्तबाधया पीडितो नरः सर्वव्यवहारं 
कुर्वन्नपि स्वीयां दन्तबाधामेव चिन्तयति 
तथा भक्तोऽपि भगवन्तं ध्यायति ।
</p>

<p>
 पूर्वमहमपि अक्षिणी निमील्य 
भगवन्तं अध्यासिषम् । किञ्चि- त्कालानन्तरं 
मे मनस्येवमभूत्-किं निमीलितलोचने 
मयि भगवानस्ति? नास्त्युन्मीलितलोचने? 
ततः परं उन्मीलितलोचन एव सर्वत्र भगवतः 
सत्त्वमन्वभूवम् ॥
</p>

<p class="sub_title">
 अस्त्येवमेवम्  ॥२० ॥
</p>

<p>
भक्तेः लक्षणविचारे यदुक्तमस्माभिः 
तदेतत् साधु परिपूर्णञ्च इति सूत्रेणानेनावधारयति ।
</p>

<p>
अथवा एतादृशलक्षणविशष्टा 
एते दृष्टान्ताः वर्तन्ते इत्यपि विवरीतुं 
शक्यते । एतेषु दृष्टान्तेषु अत्युत्तमदृष्टान्तः 
अग्रिमसूत्रेण दीयते ।
</p>

<p>
सूत्रेऽस्मिन् 'एवमेव'मिति आवृत्तिः 
भक्तिलक्षणप्रकरणसमाप्तिं 
द्योतयति ॥
</p>

<p class="sub_title">
 यथा व्रजगोपिकानाम् 
 ॥२१ ॥
</p>

<p>
आचारविषयभूतानां सकलकर्मणां 
भगवति सदा समर्पणम् अथ च क्षणं मुहूर्तमपि 
वा परमपुरूषं विस्मृत्य चित्तव्याकुलताप्राप्तिः 
भक्तिरिति लक्षितस्य परमप्रेमरूपाया 
चित्तवृत्तेः कुत्रापि दृष्टान्तः 
वर्तते वा?-इति प्रश्नः । दृष्टान्ताभावे 
च तादृशसिद्धान्तेन न किमपि प्रयोजनं 
सेत्स्यति । सति च दृष्टान्ते तत् स्फूर्तिदायकं 
भूत्वा सवzरप्यऽनुस्रियते । तस्मादेव 
महार्षिर्नारदोऽपि भक्तौ प्राप्तमहोच्चावस्थाः 
गोपिकास्त्रियोऽत्र विषये दृष्टान्तयति ।
</p>

<p>
गोप्यो हि पूर्वशिक्षणहीनाः शास्त्रज्ञानसंस्कारवियुक्ता 
भूत्वा व्रजवासिन्यः साधारणस्त्रियः 
अभूवन् । ताः भगवति श्रीकृष्णे गाढम्मग्न- 
स्वान्ताः तमेवाहार्निशमप्रीणन्निति 
श्रीमद्भागवतमहाग्रन्थे बहुषु 
स्थलेषु विवृतम् । आजन्मशुद्धस्य परमहंससार्वभौमस्य 
शुकमहर्षेः वदनारविन्द- निर्गलितानीमानि 
वचांसीति ज्ञाज्ञायते चेत् गोपिकानां 
माहात्म्यं सम्यगवगतं स्यात्, यथा-
</p>

<p class="verse">
 या दोहनेऽवहनने मथनोपलेप- <br />
	प्रेङ्खेङ्खनार्भरूदितोक्षणमार्जनादौ <br />
गायन्ति चैनमनुरक्तधियोऽश्रुकण्ठ्यो <br />
	धन्या व्रजस्त्रिय उरूक्रमचित्तयानाः ॥
</p>

<p class="reference">
 भागवतम् १०.४४.१५
</p>

<p class="verse">
 तन्मनस्कास्तदालापास्तद्विचेष्टास्तदात्मिकाः <br />
तद्गुणानेव गायन्त्यो नात्मागाराणि सस्मरूः ॥
</p>

<p class="reference">
 भागवतम् १०.३०.४४
</p>

<p class="verse">
 मयि ताः प्रेयसां प्रेष्ठे दूरस्थे गोकुलस्त्रियः <br />
स्मरन्त्योऽङ्ग विमुह्यन्ति विरहौत्कण्ठ्यविह्वलाः ॥
</p>

<p class="reference">
 भागवतम् १०.४६.५
</p>

<p class="verse">
 धारयन्त्यतिकृच्छ्रेण प्रायः प्राणान् कथञ्चन <br />
प्रत्यागमनसंदेशैः वल्लव्यो मे मदात्मिकाः ॥
</p>

<p class="reference">
 भागवतम् १०.४६.६
</p>

<p>
सर्वकर्मणां भगवति समर्पणं भगवतः 
कृते चित्तव्याकुलता इत्येतयोर्मूलभूततन्मयतामधिकृत्य 
भगवतैवैवमुक्तम्-
</p>

<p class="verse">
 ता नाविदन्मय्यनुषङ्गबद्धधियः <br />
	स्वमात्मानमतस्तथेदम् <br />
यथा समाधौ मुनयोऽब्धितोये <br />
	नद्यः प्रविष्टा इव नामरूपे ॥
</p>

<p class="reference">
 भागवतम् ११.१२.१२
</p>

<p>
 श्रीरामकृष्ण उवाच
</p>

<p>
 अहो! गोपिकानां श्रीकृष्णे 
कीदृशं प्रेम! रासलीलाया मध्ये श्रीकृष्णे 
अन्तर्हिते सति गोप्यः एकधा उन्मत्ता अजायन्त ॥
</p>

<p class="sub_title">
 न तत्रापि माहात्म्यज्ञानविस्मृत्यपवादः 
 ॥२२ ॥
</p>

<p>
बहोः कालात् परश्शतेभ्यः वर्षेभ्यः 
अयं प्रश्नः विदुषोऽपि पीडयति । 
गोपिकास्त्रियो हि साधारणलौकिकयोषित 
इव विटपुरूषं श्रीकृष्णं चकमिरे । 
श्रीकृष्णोऽप्यतिक्रम्य धर्ममार्गम् 
एतासां परस्त्रीणां काममङ्गीकरोति 
स्म । जटिलमेनमनुयोगं श्रीमद्भागवतमेव 
प्रमाणयित्वा परिहर्तुं शक्यते ।
</p>

<p>
गोप्योऽहि श्रीकृष्णस्य परममोहकसौन्दर्येण 
आरम्भे मोहिता अपि मोहविषयस्य सर्वान्तर्यामित्वात्, 
जगदेकपतित्वात् परमात्मत्वाच्च 
तासां कामबीजं भस्मसादभूत् ।
</p>

<p class="verse">
 तमेव परमात्मानं जारबुद्ध्याऽपि सङ्गताः <br />
जहुर्गुणमयं देहं सद्यः प्रक्षीणबन्धनाः ॥
</p>

<p class="reference">
 भागवतम् १०.२९.११
</p>

<p class="verse">
 कामं क्रोधं भयं स्नेहमैक्यं सौहृदमेव च <br />
नित्यं हरौ विदधतो यान्ति तन्मयतां हि ते ॥
</p>

<p class="reference">
 भागवतम् १०.२९.१५
</p>

<p class="verse">
 मत्कामा रमणं जारमस्वरूपविदोऽबलाः <br/>
ब्रह्म मां परमं प्रापुः सङ्गाच्छतसहस्रशः ॥
</p>

<p class="reference">
 भागवतम् ११.१२.१३
</p>

<p>
शाण्डिल्यसूत्राण्येवमभिप्रयन्ति-हेया 
रागत्वादिति चेन्न; उत्तमास्पदत्वात् 
सङ्गवत् (शा. सू. २१) । इदं हि सूत्रं पूर्वपक्षसिद्धान्ताभ्यां 
संवलितम् । भक्तिः रागरूपत्वात् 
हेया इति पूर्वः पक्षः; 'न' इति प्रतिषेधः । 
उत्तमास्पदत्वात् इत्युत्तरम् । 'सङ्गवत्' 
इति दृष्टान्तः । परमेश्वराश्रयत्वात् 
गोपिकानां कामस्य न रागरूपत्वमिति 
निर्गलितार्थः । सङ्गवत् इति दृष्टान्तस्यायमर्थः । 
सङ्गो हि स्वयं दुष्ठु वा सुष्ठु वा न भवति । सतां 
हि सङ्गः उत्तमोत्तमः । परन्तु दुस्सङ्गः 
सर्वथा त्याज्यो भवति । तथैव अत्राऽपि । गोपीनां 
कामस्य परमात्मलक्ष्यकत्वात् 
सः लघ्वेव शुशोध । तास्सर्वा अपि, भगवत्कामः 
सर्वैरपि बन्धनैर्मोचयामास । क्षिप्रमेव 
गोपिकाभिः श्रीकृष्णस्य परमपुरूषत्वम् 
अथ च तस्य माहात्म्यञ्च सम्यगवधृतम् । 
तदेतत् तासामेव मुखारविन्दात्च्युतवाङ्मधुभिरवगन्तुं 
शक्यते-
</p>

<p class="verse">
 न खलु गोपिकानन्दनो भवान् <br />
	अखिलदेहिनामन्तरात्मदृक् <br />
विखनसाऽर्थितो विश्वगुप्तये <br />
	सख उदेयिवान् सात्वतां कुले ॥
</p>

<p class="reference">
 भागवतम् १०.३१.४
</p>

<p class="verse">
 विरचिताभयं वृष्णिधुर्य ते <br />
	चरणमीयुषां संसृतेर्भयात् <br >
करसरोरूहं कान्त कामदं <br />
	शिरसि धेहि नः श्रीकरग्रहम् ॥
</p>

<p class="reference">
 भागवतम् १०.३१.५
</p>

<p class="verse">
 व्यक्तं भवान् व्रजभयार्तिहरोऽभिजातो <br />
देवो यथाऽऽदिपुरूषः सुरलोकगोप्ता ॥
</p>

<p class="reference">
 भागवतम् १०.२९.४१
</p>

<p>
विष्णुपुराणविवरणमपि (५.१३.२१, 
२२) अत्र सुसङ्गच्छते-
</p>

<p class="verse">
 तच्चित्तविमलाह्लादक्षीणपुण्यचया तथा <br />
तदप्राप्तिमहादुःखविलीनाशेषपातका ॥
</p>

<p class="verse">
 चिन्तयन्ती जगत्सूतिं परब्रह्मस्वरूपिणम् <br />
निरूच्छ्वासतया मुक्तिं गताऽन्या गोपकन्यका ॥
</p>

<p class="verse">
 गोपीनां तत्पतीनां च सर्वेषामेव देहिनाम् <br />
योऽन्तश्चरति सोऽध्यक्षः क्रीडनेनेह देहभाक् ॥
</p>

<p class="reference">
 वि. पु. १०.३३.३६
</p>

<p class="verse">
 अनुग्रहाय भूतानां मानुषं देहमास्थितः <br/>
भजते तादृशीः क्रीडा याः श्रुत्वा तत्परो भवेत् ॥
</p>

<p class="reference">
 वि. पु. १०.३३.३७
</p>

<p>
 श्रीरामकृष्ण उवाच
</p>

<p>
 गोपिकाः अपि परं ब्रह्माविदुः । 
परन्तु तासां ब्रह्मज्ञानापेक्षा नैवासीत् । 
तासु काश्चन वात्सल्यभावेन, काश्चन 
मधुरभावेन, अन्याः काश्चन सख्यभावेन, 
अपराः काश्चन दास्यभावेन च परमात्मान- 
मनुभोक्तुमैच्छन् ॥
</p>

<p class="sub_title">
 तद्विहीनं जाराणामिव  ॥२३ ॥
</p>

<p>
गोपिकासु श्रीकृष्णं प्रति माहात्म्यज्ञानस्य 
असत्त्वे तेषां प्रेम लौकिकजारपुरूषस्त्रीणां 
काम इव भूत्वा विनिन्द्यं भवति स्म ।
</p>

<p>
अथ च 'धर्मसंस्थापनार्थाय सम्भवामि 
युगे युगे' इत्युक्तिक्रमेण 
धर्मसंस्थापनाय अवतीर्णः श्रीकृष्णः 
परस्त्रीस्पर्शरूपधर्मातिक्रमेण 
पांसुलो ननु बभूव? इति प्रश्नमेवमुत्तर्तुं 
शक्यते । श्रीमद्भागवते परीक्षि- 
न्महाराज एव परमर्षिं  शुकमेवं पर्यप्राक्षीत् । 
महर्षेः प्रतिवाक्यसारमेवं सङ्गृह्णीमः ।
</p>

<p>
सर्वेऽपि जनाः धर्मं नातिचरेयुः । 
यदा ते जीवन्मुक्ता भवन्ति तदा ते पुण्यपापे 
विधुन्वन्ति । ते यमेव निध्यायेमामवस्थां 
समाप्नुवन्ति स परमात्मा सदा पुण्यपापेऽत्येतीत्यत्र 
का वा विचिकित्सा?
</p>

<p>
महात्मानः खलु लोकसङ्ग्रहाय 
दुस्साध्यमपि कर्म समाचरन्ति । भगवान्महादेवः 
जगद्रक्षणाय हालाहलं विषं पपौ । हव्यवाहनो 
हि आत्मसात्कृतानि सर्वाण्यपि वस्तूनि 
भस्मसात्कुरूते । न वयं तावनुकर्तुं 
पारयामः । ते किल महात्मानः यथोपदेशमनुसर्तव्याः 
न त्वनुकर्तव्याः । अथ च स परमात्मा 
श्रीकृष्णः गोपिकानां तत्पतिपुत्रपुत्रीणां 
समस्तजगतां च अन्तरात्मा भूत्वा जगदेकपतिर्भवति । 
नास्त्येव तेन महात्मनाऽस्पृष्टं वस्तु जगति । 
अत्रेदमवधेयम् । रासक्रीडावसरे 
गोपिका हि स्वेषु स्वेषु गेहेषु अवात्सुः । तत्रैवोषित्वा 
स्वे स्वे गृहकर्मणि व्यापप्रिरे । 'मत्पत्नी 
मत्समीपे नास्ते' इति न कोऽपि गोपोऽचिचिन्तत । 
मायानिर्मितेन शरीरेण श्रीकृष्णः 
सर्वत्राऽवात्सीत् । परमात्मानं श्रीकृष्णं 
प्रीणानाः गोप्यस्ताः आत्मीयं सर्वस्वमप्यत्याक्षुः । 
तथा समागतानां तासामुद्धारायैव 
भगवता रासक्रीडा समायोजिता । न 
तु स्वार्थाय । अध्यात्मशास्त्रपारदृश्वा 
परमहंसपरिव्राजकाचार्यः 
भगवान् शुकमहार्षिः अन्तिमं स्वाध्य- 
वसायमत्रविषये सुष्ठु वर्णयति-
</p>

<p class="verse">
 यत्पादपङ्कजपरागनिषेवतृप्ताः <br />
योगप्रभावविधुताखिलकर्मबन्धाः <br />
स्वैरं चरन्ति मुनयोऽपि न नह्यमानाः <br />
तस्येच्छयाऽत्तवपुषः कुत एव बन्धः ॥
</p>

<p class="reference">
 (भागवतम् १०.३३.३४)  इति ॥
</p>

<p class="sub_title">
 नास्त्येव तास्मिंस्तत्सुखसुखित्वम् 
 ॥२४ ॥
</p>

<p>
जारजारिण्योः प्रेमा ह्यत्यन्तं 
स्वार्थपूर्णः । तत्र अन्योन्यसुखाय 
आत्मसुखपरित्यागमनोभावः 
अन्योन्यस्मिन्नास्त्येव ।
</p>

<p>
प्रसङ्गात् सहजप्रेम्णो लक्षणमत्र 
विवृतम् । तस्मिन्हि 'तत्सुख- सुखित्वस्यैव' 
प्राधान्यम् । एकः अन्यं सत्यं प्रीणाति 
चेत् प्रीतिविषयीभूत- द्वितीयस्यां 
व्यक्तौ प्रथमा व्यक्तिरात्मसुखं 
पश्यति चेत्, तदर्थे सर्वस्व- त्यागायापि 
सिद्धश्चेत् स सहजप्रेमा भवति । अन्योन्यप्रीतियुक्तदम्पत्योः, 
शिशु-मात्रोश्च मध्ये ईदृशीं प्रीतिं पश्यामः ॥
</p>

<p>
 श्रीरामकृष्ण उवाच
</p>

<p>
 'श्रीकृष्णस्य सुखे अहं सुखी,' 
'मम यत्किमपि भवतु नाम सदा त्वं तु सुखी 
भव' इत्येषाऽवस्था सर्वेषामप्युत्तमा 
मता । गोपिकाः ईदृशात्युच्चभावनाविशिष्टा 
आसन् ।
</p>

<p>
 गोपिकासु प्रेमाभक्तिरासीत् । 
प्रेमाभक्तौ अहन्ता ममता च वर्तेते । 'अहं 
यदि कृष्णस्य सेवां न कुर्यां चेत् 
तस्य अतीव कष्टं भवति'-इति भावना 'अहन्ता' । 
श्रीकृष्णपादारविन्दयोः कण्टकक्षतिर्भवेदिति 
भिया स्वकीयं सूक्ष्मशरीरमेव पादुकारूपेण 
तस्य चरणयोरस्थापयन् । गोपिकासु 
श्रीकृष्णं प्रति एवंरूपा ममताऽऽसीत् ॥
</p>

<p class="title" id="8">
 परभक्तेः भक्तिमार्गस्य 
च महत्त्वम्
</p>

<p class="sub_title">
 सा तु कर्मज्ञानयोगेभ्योऽप्यधिकतरा 
 ॥२५ ॥
</p>

<p>
एतावता ग्रन्थेन इदं परिनिष्पन्नं भवति । 
श्रीकृष्णे माहात्म्यज्ञानस्य विद्यमानत्वात् 
गोपिकानां कामः भक्तिरूपापन्नो 
बभूव । अन्यथा लौकिकजारजारिणीनाम् 
प्रीतिवदेव भवति स्म इति पक्षः अङ्गीक्रियते 
चेत् भक्तिः ज्ञानादवम इत्यङ्गीकृतः 
स्यादित्याक्षेपं परिहर्तुं सूत्रे 'तु' इति 
पदमुपात्तम् ।
</p>

<p>
शास्त्रग्रन्थेषु प्रायेणैका परिपाटी 
दृश्यते यत्तत्त्वं शास्त्रं प्रतिपादयति 
तत्तत्त्वमेव तदितरेभ्यः तत्त्वेभ्यः 
मार्गेभ्यश्च वरमिति तच्छास्त्रम् अभ्येति । 
एवमेव अत्राऽपि आसप्ताविंशतिसूत्रं 
भक्तिमार्ग एव इतरमार्गेभ्यः वरः 
इति महार्षिर्नारदो प्रतिष्ठापयति । 
सूत्रस्थं सर्वनामपदं पराभाक्तिं गौणीभाक्तिं 
वा व्यपदिशति । भक्तिमार्गः इत्यपि 
तत्पदार्थो भवति । पराभक्तेरेव लक्ष्यत्वात् 
तस्याश्च भगवदानन्दानुभवरूपत्वात् 
ज्ञान- कर्मादिभ्यो विशिष्यते इत्यभ्युपगन्तुं 
नास्ति प्रत्यवायः । किन्तु सा इति पदं 
गौणीभक्तिवाचकं वा भक्तियोगवाचकं 
वा स्याद्यदि तदा सूत्रार्थ एवं निर्वहति ।
</p>

<p>
 सपरिकरं कर्मयोगमनुष्ठातुं 
महान्क्लेशः भवेत् । निष्काम- कर्मानुष्ठानन्तु 
क्लिष्टतरं भवति । यद्यपि निष्कामकर्मणा 
चित्तशुद्धि- र्भवति, अनेन च भगवदस्तित्त्व-माहात्म्यज्ञाने 
उत्पद्येते, तस्मादेव कारणात् कर्मयोगापेक्षया 
भक्तियोगः उत्तमो मतः । अथ च 
भगवति भक्त्यभावे भगवदर्पणबुद्ध्या 
कर्म कर्तुमपि न पार्यते । दृष्ट्याऽनया 
च भक्तिज्ञार्नापेक्षया विशिष्टा 
भवतीत्यवगन्तव्यम् ।
</p>

<p>
 स्वधर्मभूतङ्कर्म श्रद्धयाऽऽचरन् 
ज्ञाननिष्ठायोग्यो भवति । तदा अवलम्ब्य 
वैराग्यं, निगृह्येन्द्रियाणि, ध्यानयोगं 
द्वारीकृत्य ब्रह्मभावाय समर्थो 
भवति । प्राप्तब्रह्मभावः परमभक्तिमवाप्य 
तद्द्वारा मां यथावज्ज्ञात्वा मामेव प्रविशति 
इत्याह भगवान् श्रीकृष्णः भगवद्गीतायाम् 
(१८.५०,५५) । तस्मादपि च कारणात् भक्तिज्ञार्नाद्विशिष्टा 
इत्यवगन्तव्यम् ।
</p>

<p>
 अपि च यमनियमादिरूपस्य 
अष्टाङ्गयोगस्य दुष्करत्वं तस्य 
च इतरयोगाङ्गत्वञ्च सर्वैरप्यभ्युपगतम् । 
एतादृशाष्टाङ्गयोगस्यापि 
सगुण- साकारभगवद्विषयत्वे 
एव भक्तिरूत्पद्यते । ततश्च साक्षात्कारमोक्षावनु- 
भूयेते इत्येतेनापि कारणेन भक्तिज्ञार्नाद्गरीयसी ।
</p>

<p>
 एतदभिप्रायोपष्टम्भकानि, 
भक्तिश्रेष्ठताख्यापकानि 
च कानि- चिच्छास्त्रवाक्यानि 
उद्धरिष्यामः-
</p>

<p class="verse">
 तपस्विभ्योऽधिको योगी ज्ञानिभ्योऽपि मतोऽधिकः <br />
कार्मिभ्यश्चाधिको योगी तस्माद्योगी भवार्जुन ॥ <br />
योगिनामपि सर्वेषां मद्गतेनान्तरात्मना <br />
श्रद्धावान् भजते यो मां स मे युक्ततमो मतः ॥
</p>

<p class="reference">
 भगवद्गीता ६.४६, ४७
</p>

<p class="verse">
नाहं वेदैर्न तपसा न दानेन न चेज्यया <br />
शक्य एवंविधो द्रष्टुं दृष्टवानसि मां यथा ॥ <br />
भक्त्या त्वनन्यया शक्य अहमेवंविधोऽर्जुन <br />
ज्ञातुं द्रष्टुं च तत्त्वेन प्रवेष्टुं च परन्तप ॥ 
</p>

<p class="reference">
 भगवद्गीता ११.५३, ५४
</p>

<p class="verse">
 न साधयति मां योगो न साङ्ख्यं धर्म उद्धव <br />
न स्वाध्यायस्तपस्त्यागो यथा भक्तिर्ममोर्जिता ॥ <br />
भक्त्याऽहमेकया ग्राह्यः श्रद्धयाऽऽत्मा प्रियस्सताम् <br />
भक्तिः पुनाति मन्निष्ठा श्वपाकानपि सम्भवात् ॥
</p>

<p class="reference">
 भागवतम् ११.१४.२०, २१
</p>

<p>
साधनान्तरैर्यद्यल्लभ्यमस्मिन्लोके 
तत्सर्वमपि भक्तियोगादेव लभ्यते-
</p>

<p class="verse">
 यत्कर्मभिर्यत्तपसा ज्ञानवैराग्यतश्च यत् <br />
योगेन दानधर्मेण श्रेयोभिरितरैरपि ॥ <br />
सर्वं मद्भक्तियोगेन मद्भक्तो लभतेऽञ्जासा <br />
स्वर्गापवर्गं मद्धाम कथञ्चिद्यदि वाञ्छति ॥
</p>

<p class="reference">
 भागवतम् ११.२० ३२, ३३
</p>

<p>
महार्षिः शाण्डिल्योऽपि वादमेनं समर्थयन्नाह :
</p>

<p class="verse">
 सा मुख्या इतरापेक्षितत्त्वात् 
 ॥
</p>

<p class="reference">
 (शां. भ. सू. १०)
</p>

<p>
 श्रीरामकृष्ण उवाच
</p>

<p>
 ज्ञानयोगेन वा कर्मयोगेन 
वा इतरैर्मार्गैर्वा भगवान्प्राप्यते । 
किन्तु भक्तिमार्गेण तत्प्राप्तिः सहजा 
भवति । ब्रह्मजिज्ञासुरपि भक्तिमार्गेण 
ब्रह्मज्ञानमधिगन्तुं प्रभवति । 
भक्तस्य, ज्ञानिनः, कार्मिणश्च लक्ष्यं 
विभिन्नमिति कदाऽपि न चिन्तयेत् । 
भक्तवत्सलो हि भगवान् स्वसङ्कल्पमात्रादेव 
ब्रह्मज्ञानमनुगृह्णाति । स यदीच्छति 
भाक्तिं प्रयच्छति ज्ञानमपि प्रयच्छति ॥
</p>

<p class="sub_title">
 फलरूपत्वात्  ॥२६ ॥
</p>

<p>
पूर्वोक्तप्रकारेण सर्वाण्यपि 
साधनानि भक्त्युत्पादनैकप्रयोजनानि । 
तदेवं तेषां भक्तेः फलरूपत्वात् 
सा तेभ्योऽधिका उत्तमा च ।
</p>

<p>
भक्तिमार्गे हि गौणीभक्तिरेव 
कालक्रमेण पराभाक्तिं प्रापयतीति 
साध्यं साधनमुभयमपि सैव (भक्तिरेव) 
भवति । इतरसाधनेष्विवात्र मार्गपरावर्तनस्याप्यावश्यकता 
नास्ति । अनयाऽपि दृष्ट्या भक्तिरितरेभ्यो 
साधनेभ्यो वरिष्ठा ॥
</p>

<p class="sub_title">
 ईश्वरस्याप्यभिमानद्वेषित्वाद् 
दैन्यप्रियत्वाच्च  ॥२७ ॥
</p>

<p>
भक्तिमार्गो हि इतरेभ्यः साधनेभ्यः 
उत्तमः अधिकश्चेत्यस्मिन्विषये 
हेत्वन्तरमपि दर्शयति ।
</p>

<p>
कर्म-ज्ञान-योगमार्गाः हि स्वप्रयत्नप्रधाना 
भवन्ति । सति स्वप्रयत्ने अहङ्काराभिमानाः 
तत्र सन्त्येव । भगवान्हि अहङ्काराभिमानौ 
न सहते । स तु दैन्यप्रियः । भक्तिमार्गस्य 
दैन्यप्रधानत्वात् स परमेश्वरः 
भक्ताय द्रुततरं प्रसीदति । तस्मादपि 
कारणात् अन्येभ्यः भगवच्चित्तरञ्जाक- 
मार्गेभ्यः भक्तिमार्गः उत्तमः 
अधिकश्च ।
</p>

<p>
ननु सर्वेश्वरस्य रागद्वेषादिमत्वं 
कथम्? स हि सर्वत्र सम इति स्वयमेव भगवद्गीतासूद्घाेषयति; 
समोऽहं सर्वभूतेषु न मे द्वेष्योऽस्ति 
न प्रियः (९.२९) इति ।
</p>

<p>
ब्रह्मसूत्रेषु (२.१.३४) विषयोऽयं 
सम्यग्विमृष्टः । वैषम्यनैर्घृण्ये 
न, सापेक्षत्वात्, तथाहि दर्शयति, परमपुरूषे 
क्रौर्यपक्षपातादिदोषा न सन्ति; 
यतोहि स भगवान् चेतनानां कर्मानुगुण्येन 
जगत्सृजति । श्रौतोऽयमभि- प्रायः ।
</p>

<p>
स भगवान् सर्वानपि चेतनान् परमया 
कृपया प्रीणाति । यदा ते चेतनाः 
निषिद्धकर्मनिरता भवन्ति तदा स तेभ्यः 
दूरे भवन् तान् सत्पथे स्थापयितुं मातेव पुत्रान् 
शिक्षयति । चेतनेषु विद्यामाना अहङ्कार- 
ममकाररूपा महादोषा अस्मभ्यो भगवन्तं 
दूरे स्थापयन्ति । तस्मादेव हि भगवान् तान्द्वेष्टि 
(दोषान्द्वेष्टि) इत्युक्तम् । भगवतो 
एष द्वेषोऽपि प्रीतिकृपाभ्यां प्रेरित 
एव भवति ।
</p>

<p>
भगवान् दैन्यनुन्नः प्रसन्नो भवतीति 
बहुभ्यः पुराणकथाभ्यः शृणुमः । 
तद् यथा-गजेन्द्रद्रौपदीव्रजयोषितः 
यावत्पर्यन्तं स्वप्रयत्नानाललम्बिरे 
तावत्पर्यन्तं भगवान्नाजगाम तत्समीपम् । 
सर्वविधान्बाह्यालम्बान् ते यदा पर्यत्यजन्, 
दैन्यया च वृत्त्याऽप्रार्थयन्त, 
तदा स भगवान् सुप्रसन्नः साक्षादागत्य 
तेषां क्लेशपरम्परां पर्यहार्षात् ।
</p>

<p>
भगवद्गीतायामपि यदा अर्जुनः 
भगवन्तम्
</p>

<p class="verse">
 कार्पण्यदोषोपहतस्वभावः <br />
	पृच्छामि त्वां धर्मसंमूढचेताः <br />
यच्छ्रेयस्स्यान्निश्चितं ब्रूहि तन्मे <br />
	शिष्यस्तेऽहं शाधि मां त्वां प्रपन्नम् ॥
</p>

<p class="reference">
 भगवद्गीता २.७
</p>

<p>
इति शरणवरणङ्कृतवान् 
दैन्येन, तदनन्तरमेव श्रीकृष्णः 
स्वतत्त्वोप- देशं प्रारभत । अन्ते तमुद्दधार 
च । आदावर्जुनः स्वबुद्धिशक्तिमालम्ब्य 
विवदन्, श्रीकृष्णेन व्यनिन्द्यत ।
</p>

<p>
स्वभक्तः दैन्येन स्वचरणारविन्दं 
शरणमाव्रजेदिति चरमश्लोकः 
इति ख्याते चरमसन्देशे स्वयं भगवानाह-
</p>

<p class="verse">
 सर्वधर्मान् परित्यज्य मामेकं शरणं व्रज <br />
अहन्त्वा सर्वपापेभ्यो मोक्षयिष्यामि मा शुचः ॥
</p>

<p class="reference">
 भगवद्गीता १८.६६
</p>

<p>
दैन्येन शरणवरणविषये लोकप्रियं 
कञ्चन श्लोकमुदाहरन्ति महान्तः-
</p>

<p class="verse">
 सर्वसाधनहीनस्य पराधीनस्य सर्वथा <br />
पापपीनस्य दीनस्य कृष्ण एव गतिर्मम ॥
</p>

<p>
 श्रीरामकृष्ण उवाच
</p>

<p>
 सत्योरहङ्कारममकारयोर्न 
भक्तेरूदयवार्ताऽपि । अहङ्काररूपोच्च- 
भूभागे भगवत्कृपाख्यं जलं न सङ्गृह्यते ॥
</p>

<p class="title" id="9">
 भक्तेः साधनविषये प्रास्ताविको 
विचारः
</p>

<p class="sub_title">
 तस्या ज्ञानमेव साधनमित्येके 
 ॥२८ ॥
</p>

<p>
एतावता प्रबन्धेन कर्म-ज्ञान-योगेभ्यः 
भक्तिरेवाधिकः उत्तमश्चेति 
सिद्धान्तितः । इदानीं भक्तिसाधनानां 
विषये विस्तृतविवरणं दित्सति भगवान्नारदः । 
भक्तिमार्गे ज्ञानमावश्यकं वा, ज्ञानभक्त्योस्समुच्चया- 
भ्यासस्यावश्यकता वा इति 
विषयं चर्चयते ।
</p>

<p>
विना ज्ञानं भक्तिरार्जितुं न शक्या 
इति केषाञ्चिदाचार्याणाम्मतं 
निरूपयति । यत्किञ्चिद्वस्तुविषयकं 
व्यक्तिविषयकं वा ज्ञानं परेभ्यः 
श्रवणात्, ग्रन्थेभ्यः पठनाद्वा भवति । 
तदनन्तरमेव तद्विषयिणी प्रीतिर्जायते । 
अश्रुतदृष्टपूर्वां व्याक्तिं कथं 
प्रेतुं शक्यते? तस्मात् भगवतः जगत्कारणत्वानन्तकल्याणगुणाकरत्वादीन् 
शास्त्राचार्योपदेशतः ज्ञाना- नन्तरमेव 
तस्मिन्भक्तिरूत्पद्यते । भगवद्गीताऽप्येवमाह-
</p>

<p class="verse">
 अहं सर्वस्य प्रभवो मत्तस्सर्वं प्रवर्तते <br/>
इति मत्वा भजन्ते मां बुधा भावसमन्विताः ॥
</p>

<p class="reference">
 भगवद्गीता १०.८
</p>

<p>
प्रायो हि सर्वेषु वेदान्तेषु अध्यात्मसम्बद्धसाधनानुष्ठानात्पूर्वं 
तत्तत्सम्प्रदायसम्बद्धशास्त्रग्रन्थाः 
तदभिज्ञेभ्यः अध्येतव्या इति नियमः 
दरीदृश्यते । स्ववाग् वैखरीप्रदर्शनपूर्वकं 
पराजित्य प्रतिवादीन् कीर्ति- यशोसम्पिपादयिषया 
क्रियमाणाध्यात्मशास्त्राध्ययनस्य 
निन्द्यत्वेऽपि भगवत्कृपासिषाधयिषापूर्वकज्ञानार्जनं 
मानवायात्यावश्यकं भवत्येवेति 
केषाञ्चिदाशयः ॥
</p>

<p class="sub_title">
 अन्योन्याश्रयत्वमित्यन्ये 
 ॥२९ ॥
</p>

<p>
इदं प्रथमतया साक्षात्कृतव्यक्तिविशेषेषु 
प्रीत्यादरादयः स्वय- मेवास्मासूत्पद्यन्ते 
इति बहुशः अनुभवगोचरीभूतः । 
फलतः उद्बुद्धोत्साहाः वयं विशेषेण 
तद्विषयजिज्ञासावन्तो भवामः । 
एवमेव जन्मान्तरसंस्कार- जात-भगवद्विषयकविश्वासप्रीतिविशिष्टास्सन्तः 
तद्विजिज्ञासवो तदभिज्ञान् अभिगच्छेम । 
तदेवं भक्त्या ज्ञानविवृद्धिः ज्ञानेन 
च भक्त्यभिवृद्धिः इत्यनयोरन्योन्याश्रितत्वरूपेण 
परस्परोपष्टम्बकत्वमिति केषाञ्चित् 
अभिप्रायः ।
</p>

<p>
भक्त्या ज्ञानोत्पत्तिरित्यर्थेऽपि 
गीताशास्त्रं प्रमाणम्-
</p>

<p class="verse">
 तेषां सततयुक्तानां भजतां प्रीतिपूर्वकम् <br/>
ददामि बुद्धियोगं तं येन मामुपयान्ति ते ॥
</p>

<p class="verse">
 तेषामेवानुकम्पार्थमहमज्ञानजं तमः <br/>
नाशयाम्यात्मभावस्थो ज्ञानदीपेन भास्वता ॥
</p>

<p class="reference">
 भगवद्गीता १०.१०,११
</p>

<p class="sub_title">
 स्वयं फलरूपतेति ब्रह्मकुमारः 
 ॥३० ॥
</p>

<p>
देवार्षिर्नारदो हि परमेष्ठिनो मानसपुत्रः । 
अत एव सः ब्रह्मकुमार इत्यभिधीयते । 
'ब्रह्मकुमारा' इत्यपि पाठान्तरं भवति । 
तदा सनक- सनन्दन-सनत्कुमार-सनत्सुजाताः 
चत्वारोऽपि ऋषिकुमाराः अभिहिता 
इत्यवगन्तव्यम् । नारदो हि महार्षिः सनत्कुमारशिष्यो 
भवन् तत्सम्प्रदाय एवान्वेति । तस्मादेव गुरून् 
तद्भ्रातृंश्चाभिधत्ते । तेषाम्मत 
एव नारदाभिप्रायः ।
</p>

<p>
पित्तहतैः खंडमोदकदुग्धमध्वादीनि 
तिक्तानीति जुगुप्सितानि भवन्ति । तथेति 
शर्कराया सर्वात्मना त्यागो नोचितः । 
यतः पित्तविकारो हि रोगः शर्करयैव 
चिकित्सितव्यो भवति । शर्कराग्रहणादेव 
रोगोपशमो भवति । यथा यथा रोगः उपशाम्यति 
तथा तथा शर्कराया मधुरिमानुभवो 
भवति ।
</p>

<p>
एवमेव लौकिकविषयवासनापीडितानां 
नामजपादिरूपभक्तिरेव हि 
परमौषधम् । आदौ तन्मनसे न रोचते । किन्तु 
कर्तव्यबुद्ध्या इयं गुरोराज्ञा इति 
बुद्ध्या वा भक्तिरभ्यस्यते चेत् 
मनसो विषयवासनाजन्यमालिन्यं 
प्रक्षीय भक्तौ रूचिर्वर्धते । एवं 
भक्तिरेव साधनं साध्यं च भूत्वा अन्ते पराभक्तिरूपेण 
परिणमते । तस्या न ज्ञानादिसाधनापेक्षा 
इति नारदीयः परमः सिद्धान्तः ॥
</p>

<p class="sub_title">
 राजगृहभोजनादिषु तथैव दृष्टत्वात् 
 ॥३१ ॥
</p>

<p class="sub_title">
 न तेन राजपरितोषः क्षुधाशान्तिर्वा 
 ॥३२ ॥
</p>

<p>
ज्ञानभक्त्योर्मध्ये भक्तिरेव 
पराभक्तिसमीपमस्मान्नयति । 
न तु ज्ञानमित्यंशमेताभ्यां सूत्राभ्यां 
सदृष्टान्तं समर्थ्यते । केनचित्पुरूषेण 
ज्ञातेऽपि राजमन्दिरवैभवे अवगतेऽपि 
च तत्रत्यानर्घवस्तुषु तेन ज्ञानेन तस्य 
न किमपि प्रयोजनं सेत्स्यति । अथ यदि 
स एव पुरूषः राजान- मुपसङ्गम्य 
सेवया तम्प्रसादयति चेत् स राजा 
तदीप्सितानि वस्तूनि वाञ्छादिकं दद्यात् । 
तस्मात् तात्त्विकं प्रयोजनं भक्तिपूर्णसेवायामेव 
वर्तते न तु ज्ञाने ।
</p>

<p>
एवमेव भोजनोपयोगिवस्तुषु, 
तत्पाकविचारेषु अथ च आहार- मौल्यरूच्यादिषु 
च सम्यग्ज्ञातेऽपि तेन ज्ञानेन क्षुन्न शाम्यति । 
नैव च सन्तृप्तिर्जायते । तृप्तिर्हि भोजनेनैव 
हि लभ्यते । एवमेव केवलं शास्त्र- ज्ञानेन 
परब्रह्ममाहात्म्यज्ञानेन वा न 
किमपि प्रयोजनं समवाप्यते । भक्त्याख्यसाधनेन 
यदि स भगवान् वशीक्रियते तदा 
स एवास्मदभीप्सितं सर्वं दत्वा तृप्त्यानन्दादीन् 
प्रददाति ।
</p>

<p>
'राजगृहभोजनादिषु' इत्यत्र 
आदिपदेन इतर दृष्टान्ता अपि ग्रहीतुं शक्यन्ते । 
यथा-कस्यां दिशि ग्रामः वर्तते? केन 
वा पथा ग्रामः प्राप्यते । इति ज्ञानमात्रेण 
ग्रामः न प्राप्यते । मार्गं ज्ञात्वा तेन गम्यते 
चेत् ग्रामो लभ्यते ।
</p>

<p>
सूत्रेऽस्मिन् राजगृहभोजनमिति 
पदमेकं चेत् राजभवनस्य भोजनमित्यर्थो 
भवति । तेन पिण्डितार्थे न काऽपि परिवृत्तिः । 
तदेव पदं पदत्रयात्मकत्वेन गृह्यते 
चेत् द्वात्रिंशत्तमसूत्रे 'न ते 
राजा, परितोषः क्षुधाशान्तिर्वा' इति 
परिवर्तनेन अर्थविशेषो द्योत्यते । 
एतद्विषयं श्रीत्यागीशानन्दस्वामिनः 
स्वीये व्याख्याने एवं विवृण्वन्ति- १.कश्चिद्राजकुमारः 
शैशवावस्थायामेव व्याधहस्ते पतितः 
तैरेव संवार्धितः आत्मानं व्याधमेव मन्यते 
स्म । कदाचिच्च राज्ञः प्रधानमन्त्री 
राजपुत्रमेनमन्विष्यन् कास्मिंश्चित् 
पक्कणे (शबरालये) स्थितं सम्प्राप्त- 
यौवनं तं प्रत्यभिज्ञाय, पुरमानाय्य 
राज्येऽभ्यषिञ्चत् । स राजकुमारः 
आत्मनि व्याधत्वारोपणकाले तदनन्तरं 
स्वस्मिन् राजत्वज्ञानकाले च राजत्वविशिष्ट 
एव आसीत् । तच्च राजत्वं तस्य स्वं भूत्वा स्वभावश्च 
आसीत् । २. कश्चित्पुरूषः तीर्थयात्राव्याजेन 
गृहाद्बहुदूरं गत्वा विनिवर्त्य च गृहे 
पूर्वानुभूतानि सुखान्यनुभवन् 
चित्तसमाधानं शान्तिं च लभते ।तत्रनावीन्यं 
न किमपि वर्तते । ३.क्षुधार्तः भुङ्क्त्वा 
तृप्तिं लभते । सा तृप्तिर्हि क्षुदुत्पत्तिप्राक्कालेऽप्यासीत् । 
क्षुधार्तो हि तदेव लभते नान्यत् ।
</p>

<p>
 एवमेव भक्तियोगाऽनुष्ठानेन 
या पराभक्तिराप्यते सा अस्माकं 
स्वभाव एव वर्तते । तदेव लभामहे नान्यत् किञ्चित् 
नवीनम् वस्तु ॥
</p>

<p>
 श्रीरामकृष्ण उवाच
</p>

<p>
 भक्तिः मानवजीवनस्य 
परमलक्ष्यभूता भवति । शेषमशेषमप्य- 
स्माकं माता जगज्जननी जानाति । आम्रफलं 
जग्धुमहमारामं प्रत्यागत- वान् । 
अत्र कति वृक्षा वर्तन्ते? कति शाखाः? कति 
कोटिपर्णाः सन्ति? इति तत्र उपविश्य 
संख्यातुमावश्यकता वर्तते वा? 
अहमाम्रफलम् अद्मि । वृक्षाणां पर्णसंख्यानं 
नाहमपेक्षे ।
</p>

<p>
 
</p>

<p>
 कदाचित् त्वं कथञ्चित् 
जदुमल्लिकेन समं व्यवहरसि चेत् 
तदातस्य कति वा गृहास्सन्ति? ईस्ट्इण्डियासंस्थायाः 
निधयः (shares) कति सन्ति? कति 
आरामाः तस्य सन्ति? एतत् सर्वमपि त्वं जानासि । 
तत् सर्वमपि जदुमल्लिक एव वदति । भगवन्तं 
जानासि चेत् सर्वमपि त्वं ज्ञातुं शक्नोषि । 
किन्तु साधारणविषयजिज्ञासा 
तदा नोदेत्येव ॥
</p>

<p class="sub_title">
 तस्मात्सैव ग्राह्या मुमुक्षुभिः  ॥३३ ॥
</p>

<p>
संसारबंधात् मोक्षं प्राप्तुं ये अभीप्सवो 
भवन्ति त एव मुमुक्षवः । विना आध्यात्मिकानुष्ठानं 
मोक्षसिद्धिः सुदुर्लभा । मोक्षसिद्ध्यार्थं 
विद्यमानेष्वनेकेषु साधनेषु भक्तिरेव 
सर्वोत्तमा । तस्मात् सर्वे मुमुक्षवः तामेव स्वीकुर्युः 
आश्रयेयुश्च ।
</p>

<p>
यत्तदोर्नित्यसम्बन्धात् अत्र 
सूत्रे तस्मादित्युक्तेः यस्मादित्यपि 
अनुसन्धातव्यम् । अनेन एतावत्पर्यन्तमुक्तानि 
कारणानि एवं सङ्गृह्यन्ते-१. 
भक्तिः कर्म-ज्ञान-योगेभ्यो अधिकतमा । 
२. भक्तिरेव उपायोपेयात्मिका 
भवति । ३.भगवान्हि अहङ्कारममकारौ 
प्रद्वेष्टि । भक्तेषु दैन्यमेवापेक्षते 
स भगवान् । ४. केवलं राजभवनज्ञानात् 
राजानु- ग्रहो न लभ्यते । भोजनविषयकज्ञानाच्च 
केवलात् न जातु क्षुन्निवारणं भवति । एवमेव 
केवलभगवद्विषयकज्ञानात् 
ईश्वरानुग्रहः न लब्धुं शक्यः । 
तस्मात् मुमुक्षवः अगतिकगतिकत्वेन 
भक्तिमेव आश्रयेयुः ॥
</p>

<p class="title" id="10">
 भक्तिसाधनानि
</p>

<p class="sub_title">
 तस्याः साधनानि गायन्त्याचार्याः 
 ॥३४ ॥
</p>

<p>
एतत्सूत्रादारभ्य पञ्चचत्वारिंशत्सूत्रपर्यन्तं 
महार्षिर्नारदः भक्ति- साधनानि सविस्तरं 
विवृणोति । साधकानां मुमुक्षूणामयं 
भागोऽतिमुख्य उपयुक्तश्च ।
</p>

<p>
आचार्या इत्युक्तौ भक्तिमार्गप्रकाशका 
आचार्या एव । अग्रे त्र्यशीतितमे सूत्रे 
त्रयोदशभक्तिप्रतिपादकाचार्याणां 
नामनिर्देशः कृतः । तस्मात् अधुना दीयमान 
भक्तिसाधनोपदेशाः तेषामाचार्याणामेवेत्यनुमातुं 
शक्यते ।
</p>

<p>
मूले गायन्तीति प्रयुक्तम् । वेदेतिहासपुराणोक्तमन्त्रस्तोत्रादिरूप- 
पद्यात्मकसाधनान्यत्र गानशब्देनोच्यन्ते । 
अथवा आनन्दमयपराभक्तेः पराङ्कोटिमारूढानामाचार्याणां 
वदनारविन्दविनिर्गलितं सर्वमपि 
गान- मेवेत्यर्थोऽपि भवति । 
</p>

<p>
आचिनोति हि धर्मार्थान् (शास्त्रार्थान्) 
स्वाचारे स्थापयत्यपि इत्यभियुक्तोक्तिमनुसृत्य 
धर्मरहस्यान् सङ्गृह्य, आचरित्वा 
स्वयमनुभूय साक्षात्कृतभगवद्विभूतय 
एव आचार्याः । तादृशाचार्याः 
अधिकारवाण्या यद्यदुपदिशन्ति 
ते सर्वेऽप्यर्थपूर्णाः भूत्वा शक्तियुताः 
भवन्ति ॥
</p>

<p>
 श्रीरामकृष्ण उवाच
</p>

<p>
 जगतामुपदेशो हि श्रमाय कल्पते । 
कृपयाऽऽविर्भूतेन भगवता दत्तादेशो 
हि त्वं परोपदेशाय ईशिषे । विना भगवदादेशेन 
को वा त्वदीयमुपदेशं शुश्रूषते? 
नारदशुकदेवशङ्करादयो महापुरूषाः 
भगवता दत्तादेशा आसन् । भगवदनुग्रहलाभेनान्तर्दृष्टिलाभो 
भवति । तदा कस्य कः रोगः इति ज्ञातुं 
शक्यते । तदैव हि परेषामुपदेष्टुं शक्यते ॥
</p>

<p class="sub_title">
 तत्तु विषयत्यागात् सङ्गत्यागाच्च 
 ॥३५ ॥
</p>

<p>
अस्मिन् सूत्रे तत्पदं परमप्रेमरूपां 
भगवद्भाक्तिं परामृशति । भक्तेः 
प्रेमरूपत्वात् लौकिकविषयवस्तुप्रेम्णोऽपि 
तदभिन्नत्वात् कुतः भक्तिसाधनं 
तस्मादेव नारम्भणीयमिति कुतर्कोपशमनाय 
'तु' इति शब्दप्रयोगः कृतः ।
</p>

<p>
विषयेषु प्रेमा हि तेषु रूचिमुत्पाद्य 
मनः भगवद्विमुखं करोति । संसारबन्धं 
च दृढीकरोति । विषयमेनं भागवतं 
हृद्यं विशदयति-
</p>

<p class="verse">
 विषयान् ध्यायतश्चित्तं विषयेषु विषज्जते <br />
मामनुस्मरतश्चित्तं मय्येव प्रविलीयते ॥ <br />
तस्मादसदभिध्यानं यथा स्वप्नमनोरथम् <br />
हित्वा मयि समाधत्स्व मनो मद्भावभावितम् ॥
</p>

<p class="reference">
भागवतम् ११.१४.२७,२८
</p>

<p>
 विषयचिन्तनं हि क्रमशः 
सर्वनाशाय कल्पते इति भगवद्गीता 
सुस्पष्टमाह (भगवद्गीता २.६२,६३) ।
</p>

<p>
 प्रज्ञावता ब्राह्मणेन वृत्तं 
यत्नेन रक्षणीयमिति विवृण्वद् महाभारतमेवं 
वदति-
</p>

<p class="verse">
 गन्धान्रसान्नानुरून्ध्यात्सुखं वा <br/>
	नालङ्कारांश्चाप्नुयात्तस्य तस्य <br/>
मानं च कीर्तिं च यशश्च नेच्छेत् <br />
	स वै प्रचारः पश्यतो ब्राह्मणस्य ॥
</p>

<p class="verse">
 मोक्षधर्मपर्व २५१.१
</p>

<p>
 एकदा विषयाः मनसः रोचन्ते 
चेत् तेषां पौनःपुन्येनोपभोगाय 
आशा जायते । तेषां विषयाणां स्पर्शनदर्शनश्रवणादिभिरपि 
आशा वर्धते । तस्मादध्यात्ममार्गे सिषाधयिषाविशिष्टः 
तान्मनसाऽपि न चिन्तयेदिति आचार्यभीष्मः 
महाभारते-
</p>

<p class="verse">
 न खल्वप्यरसज्ञस्य कामः क्वचन जायते <br />
संस्पर्शाद्दर्शनाद्वाऽपि श्रवणाद्वाऽपि जायते ॥
</p>

<p class="verse">
 अप्राशनमसंस्पर्शमसन्दर्शनमेव च <br />
पुरूषस्यैष नियमे मन्ये श्रेयो न संशयः ॥
</p>

<p>
 उपदिदेश (महाभारतम् १२.१८०.३०,३३) ।
</p>

<p>
 यः कामानामुपभोगेन 
कामन्तितार्पिषति सः मनुष्येषु 
अत्यन्तं भ्रान्तः-
</p>

<p class="verse">
 न जातु कामः कामानामुपभोगेन शाम्यति <br />
हविषा कृष्णवर्त्मेव भूय एवाभिवर्धते ॥
</p>

<p class="reference">
 मनुस्मृतिः ११.९४
</p>

<p>
विषयाणां केवलं बहिस्त्यागः 
नालम् । यावत् मनसि तेषु सङ्गः रसश्च अनुवर्तते 
तावत् अपायो अस्त्येव । तस्मात् विषयसङ्गं 
परित्यजे- दिति महार्षिर्नारदः सूत्रेऽस्मिन् 
चकारेणावधारयति ।
</p>

<p>
विषयवस्तुषु स्नेहत्याग एव त्यागपदाभिलप्योऽर्थः 
इति महाभारत- मभिप्रैति:-त्यागः 
स्नेहस्य यत्त्यागो विषयाणां तथैव च 
(म. भा. शान्तिपर्व १९२.१७) ।
</p>

<p>
विषयत्यागहीनस्तु पुरूषः 
मिथ्याचार इति भगवद्गीतायाः 
विनिर्णयः-
</p>

<p>
 कर्मेन्द्रियाणि संयम्य य आस्ते मनसा स्मरन् <br/>
इन्द्रियार्थान् विमूढात्मा मिथ्याचारस्स उच्यते ॥
</p>

<p>
भगवति समार्पितस्वान्तः पुरूषः 
यत्सुखमनुभुङ्क्ते तत् विषयसागरनिमग्नस्य 
न कथमपि स्यात् । तस्मादेव च कारणात् 
दृढेन भक्तियोगेन मनसः कल्मषं 
रजोगुणमपनुदेत् । तदर्थं च त्रिगुणात्मक- 
विषयसङ्गं सर्वथा जयेयुरिति 
भगवानुद्धवगीतायामुपदिदेश 
तम् (भागवतम् ११.२८.२७) ॥
</p>

<p>
 श्रीरामकृष्ण उवाच
</p>

<p>
 त्यागो ह्यत्यावश्यकः । 
एकवस्तूपरि इतरद्वस्तु स्थापयामः । 
यदि प्राथमिकस्य वस्तुनः जिघृक्षा 
भवति तदा उपरि स्थापितस्य द्वितीयस्य 
वस्तुनः पार्श्वेकरणं विना तद्ग्रहणं 
अशक्यं भवति । भगवतः सर्वत्रस्थितिमत्त्वस्य 
ज्ञानानन्तरं संसारो वा अन्यद्वा वस्तु नानुभूयते । 
विषयत्यागाभावे भगवद्दर्शनमसाध्यमेव 
संपत्स्यते ।
</p>

<p>
 अल्पीयस्यां कामवासनायां 
सत्यामपि भगवल्लाभो न भवति । तन्तौ अत्यल्प 
ग्रन्थे सत्वेऽपि सः सूच्याः अक्षिणि 
न प्रविशति । विषयवासनावियुक्तं 
सत् यदा मनः शुद्ध्यति तदैव सच्चिदानन्द- 
स्वरूपस्य भगवतो लाभो भविता ॥
</p>

<p class="sub_title">
 अव्यावृत्तभजनात्  ॥३६ ॥
</p>

<p>
भगवद्भक्तिर्हि साधनानि विना न 
लभ्यते । विषयत्यागसङ्गत्यागौ 
हि तत्साधनमार्गे प्रथमं सोपानं भवति । अव्यावृत्तभजनं 
तु (निरन्तर- भजनं) द्वितीयं सोपानम् । 
आदिमं सोपानं त्यागरूपं भवति । द्वितीयं 
तु योगरूपं भवति ।
</p>

<p>
मानसीं शक्तिमुपयुज्य बलात् 
विषयान्परित्यक्तुं प्रभवामः । 
परन्तु तद्विषयकरसः सङ्गश्च त्वरितं 
नापगच्छेताम् । तस्मादपि रूचिमत्तर- 
वस्तुलाभेन मनः विषयविषयकचिन्तां 
जहाति । अव्यावृत्तभजनेन उभयमपि 
एककाले सिद्ध्यति । निरन्तरं भगवतो 
आभिरूप्यं निर्विशतो भक्तस्य विषयवासनाः 
कालक्रमेण विस्म्रियन्ते । भगवतोऽनुरक्तिः 
तीव्रभक्त्यात्मना विपरिणमते ।
</p>

<p>
भजनं नाम प्रीतिपूर्विका सेवा पूजा 
च । प्रीतिपूर्वकनामस्मरणमपि 
भजनपदार्थो भवति । एतेषामेकद्विवारकरणं 
नालं भवति । यावता कालेन भगवान्हृदये 
सुप्रतिष्ठितो भवति भक्तिश्च सुदृढा 
भवति तावत् एते सर्वेऽप्यवर्ज्या भवन्ति ।
</p>

<p>
 आत्मोपासना सकृत्कर्तव्या 
उताऽसकृदिति विषये भगवान्बाद- 
रायणः स्वाभिप्रायमेवमभिव्यनक्ति-आवृत्तिरसकृद् 
उपदेशात् (ब्रह्मसूत्रम् ४.१.१) छान्दोग्योपनिषदि 
(६.८.७ तः ६.१६.३ पर्यन्तं) तत्त्वमसि 
इति महावाक्यं नवकृत्वः उपदिष्टम् । 
आप्रयाणात् अथवा आत्मानुभूतिपर्यन्तम् 
एते सर्वेऽप्यनुसन्धातव्या इति प्रकृते 
निर्गलितोऽर्थः ।
</p>

<p>
 आत्मध्यानाभ्यासस्य 
सदृढताऽऽपादनार्थं दीर्घकालनिरन्तरसत्कार- 
पूर्णं भजनमावश्यकमित्यर्थे 
महार्षिः पतञ्जालिरपि प्रमाणम्-स 
तु दीर्घकालनैरन्तर्य-सत्कार-आसेवितो 
दृढभूमिः (योगसूत्राणि १.१४) ॥
</p>

<p>
शाण्डिल्यसूत्राण्यप्येनमर्थं 
सुदृढयन्ति-बुद्धिहेतुप्रवृत्तिः 
आवि- शुद्धेरवघातवत् (शण्डिल्यसूत्रम् 
२७) । आतण्डुलप्राप्ति 
यथा व्रीहीणाम् अवघातो भवति तथा भक्तिशुद्धिपर्यन्तं 
ज्ञानाय प्रयतेत ।
</p>

<p>
मुण्डकोपनिषत्तु तमेवैकं 
जानथ आत्मानम्, 
अन्या वाचो विमुञ्चथ, अमृतस्यैष 
सेतुः (२.२.५) इत्यनेन वाक्येन अव्याकृतभजन- 
मुद्घोषयति ।
</p>

<p>
अध्यात्मोपनिषच्च (५) एतदेव 
सुरूचिरमेवमुपवर्णयति-
</p>

<p class="verse">
 निद्राया लोकवार्तायाः शब्दादेरथर्विस्मृतेः <br />
कञ्चिन्नावसरं दत्वा चिन्तयात्मानमात्मनि ॥
</p>

<p>
तथा च गरूडपुराणे (पूर्वखण्डे २२२.२२)
</p>

<p class="verse">
 यन्मुहूर्तं क्षणं वाऽपि वासुदेवो न चिन्त्यते <br/>
सा हानिस्तन्महच्छिद्रं सा भ्रान्तिः सा च विक्रिया ॥
</p>

<p>
अव्याकृतभजनशीलस्य 
भगवान् सुखेन प्रसीदति इत्यर्थे भगवदुक्तिरपि 
प्रमाणम्-
</p>

<p class="verse">
 अनन्यचेताः सततं यो मां स्मरति नित्यशः <br />
तस्याहं सुलभः पार्थ नित्ययुक्तस्य योगिनः ॥
</p>

<p class="reference">
 भगवद्गीता ८.१४
</p>

<p>
 श्रीरामकृष्ण उवाच
</p>

<p>
 भगवन्नाम रोचतां युष्माकं 
सर्वेषाम् । सर्वेऽपि सर्वदा भगवन्नाम जपेयुः । 
वस्तुतः भगवन्नामैव भगवान् । नाम्नः, 
नामविशिष्टस्य चाऽभेदं मत्वा सर्वदा 
प्रीतिपूर्वं दुर्गायाः नाम वा श्रीकृष्णस्य 
नाम वा शिवस्य नाम वा जपन् किमर्थं त्वं 
तं भगवन्तं नाह्वयसे? नाम च नाल्पः । 
भगवान् भगवन्नाम चाभिन्नावेव ॥
</p>

<p class="sub_title">
 लोकेऽपि भगवद्गुणश्रवणकीर्तनात् 
 ॥३७ ॥
</p>

<p>
लोकव्यवहारेषु व्यापृतानां 
जनानां कर्तव्यकर्मपरायणत्वमवर्ज्यं 
भवति । तास्वप्यवस्थास्वव्यावृत्तभजनं 
कथं घटेत? सूत्रस्थम् 'अपि' इति पदं प्रश>>मेनमुत्तरति ।
</p>

<p>
 लौकिकव्यावहारिककर्मसु 
व्यापृताः अपि भगवद्गुणलीला- 
महिमादीन् शृण्वन्ति उत गायन्ति चेत् 
भगवदनुसन्धानं भवत्येवेति सूत्रस्य 
पिण्डितोऽर्थः । एनमेवाभिप्रायं 
श्रीमद्भागवतमुपवर्णयति- 
तस्मात्केनाप्युपायेन मनः 
कृष्णे निवेशयेत् (भागवतम् 
७.१.३१) इति ।
</p>

<p>
 सप्ताविंशतितमे सूत्रे 'ईश्वर' 
इति पदं प्रयुयोज महार्षिः । परन्तु अस्मिन् 
सूत्रे नारदः भगवानिति पदं प्रयुङ्क्ते । 
प्रायेण सवzरपि परमात्मानमुद्दिश्य 
भगवानिति पदं प्रयुज्यते । भगवच्छब्दस्य 
पुराणेषु सुविस्तृतनिर्वचनं प्रदत्तम् । 
विष्णुपुराणे पदमिदमेवं निरूक्तम्-
</p>

<p class="verse">
 सम्भर्तेति तथा भर्ता भकारोऽर्थद्वयान्वितः <br />
नेता गमयिता स्रष्टा गकारार्थस्तदा मुने ॥
</p>

<p class="verse">
 वसन्ति तत्र भूतानि भूतात्मन्यखिलात्मनि <br />
स च भूतेष्वशेषेषु वकारार्थस्ततोऽव्ययः ॥
</p>

<p class="verse">
 एवमेष महाञ्छब्दो मैत्रेय भगवानिति <br/>
परमब्रह्मभूतस्य वासुदेवस्य नान्यगः ॥
</p>

<p class="reference">
 विष्णुपुराणम् ६.५.७३-७६
</p>

<p>
 'भग' इति पदेन षड्विशेषगुणाः 
उच्यन्ते । तद्वानेव भगवान् भवति ।
</p>

<p class="verse">
 ऐश्वर्यस्य समग्रस्य धर्मस्य यशसः श्रियः<br/>
ज्ञानवैराग्ययोश्चैव षण्णां भग इतीरणा ॥
</p>

<p class="reference">
 विष्णुपुराणम् ६.५.७५
</p>

<p>
 भक्तिमार्गे हि भगवद्गुणादीनां 
श्रवणकीर्तने परमसाधनभूते 
भक्तिशास्त्राणि हि अनयोर्माहात्म्यं 
बहुधा वर्णयन्ति । अथापि तेषां न तृप्तिर्दरीदृश्यते । 
श्रीमद्भागवतं तु विषयमेनं प्रतिपदं 
प्रस्तूय अत्यानन्देन स्तौति ।
</p>

<p class="verse">
 तस्माद्भारत सर्वात्मा भगवानीश्वरो हरिः <br/>
श्रोतव्यः कीर्तितव्यश्च स्मर्तव्यश्चेच्छताऽभयम् ॥
</p>

<p class="reference">
 भागवतम् २.१.५
</p>

<p class="verse">
 प्रविष्टः कर्णरन्ध्रेण स्वानां भावसरोरूहम् <br/>
धुनोति शमलं कृष्णः सलिलस्य यथा शरत् ॥ 
</p>

<p class="reference">
 भागवतम् २.८.५
</p>

<p class="verse">
 संसारसिन्धुमतिदुस्तरमुत्तितीर्षोः <br />
	नान्यः प्लवो भगवतः पुरूषोत्तमस्य <br />
लीलाकथारसनिषेवणमन्तरेण <br />
	पुंसो भवेद् विविधदुःखदवार्दितस्य ॥
</p>

<p class="reference">
 भागवतम् १२.४.४०
</p>

<p>
एवं शुश्रूषन्तो जनाः भक्तियुक्ता 
भवन्ति-
</p>

<p class="verse">
 ता ये शृण्वन्ति गायन्ति ह्यनुमोन्ति चादृताः <br />
मत्पराः श्रद्दधानाश्च भाक्तिं विन्दन्ति ते मयि ॥
</p>

<p class="reference">
 भागवतम् ११.२६.२९
</p>

<p>
भगवत्कीर्तनं नाम भगवन्नाम्नां तल्लीलादीनाम्महिम्नाञ्च 
गानं जपश्च । भगवत्-स्तुतिगायकः 
भगवन्तमेव प्राप्नोतीति ऋग्वेदसंहितामेव 
पश्यामः ।
</p>

<p class="verse">
 यः पूर्वाय वेधसे नवीयसे <br />
 	सुमज्जानवे विष्णवे ददाशति <br />
यो जातमस्य महतो महि ब्रवत् <br />
	सेदु श्रवोभिर्युज्यं चिदभ्यस् ॥
</p>

<p class="reference">
 ऋग्वेदसंहिता १.१५६.३
</p>

<p>
भगवन्नाम्नां कीर्तनेन यदृच्छया 
नामग्रहणेनापि पापानि विनश्यन्ति-
</p>

<p class="verse">
 शुचिर्वाऽप्यशुचिर्वाऽपि यो जपेत्प्रणवं सदा <br />
न स लिप्यते पापेन पद्मपत्रमिवाम्भसा ॥
</p>

<p class="reference">
 योगचूडामण्युपनिषत् ८८
</p>

<p class="verse">
 साङ्केत्यं पारिहास्यं वा स्तोभं हेलनमेव वा <br/>
वैकुण्ठनामग्रहणमशेषाघहरं विदुः ॥
</p>

<p class="reference">
 भागवतम् ६.२.१४
</p>

<p>
भगवन्नामकीर्तनस्य प्रकारविशेष 
एव नामजपः । नियमविशेषा- नपेक्षो 
जपयोगः सर्वेषामपि सुलभसाध्यो 
भवति । तथाऽपि माहात्म्यविषये इतरेभ्यः 
साधनेभ्यः न कथमप्यवरः । तस्मादेव 
हि कारणात् भगवान् श्रीकृष्णः भगवद्गीतायां 
(१०.२५) यज्ञानां जपयज्ञोऽस्मि इति 
जपमाहात्म्यमुद्घोषयति ।
</p>

<p>
सम्प्रदायक्रमेण आचार्यसकाशात् 
भगवन्नाम्नामुपदेशं लभेयुः । नामजपादिकं 
रहसि मनस्येव कुर्युः । पूर्वोक्तक्रमेण 
ईदृशो जपः नैरन्तर्येण आभगवत्साक्षात्कारं 
आमरणपर्यन्तं वा भवेदिति महता- 
मुपदेशः ।
</p>

<p>
जपाख्यसाधनानुष्ठानवेलायां 
नामापराधेभ्यो विभीय जागृयुः । 
नामापराधेष्वेते प्रधानाः भवन्ति-१. 
सत्पुरूषनिन्दनम्; २. दुष्टेषु भगवन्नामवैभवविवरणम्; 
३. विष्णुशिवयोर्भेदभावना; ४. शास्त्रा- 
चार्योपदेशेषु श्रद्धाहीनत्वम्; 
५. महार्षिकृतजपमाहात्म्यस्तोत्रस्य 
अर्थवाद- त्वेन ग्रहणम्; 
६. नामजपकरणेन कृत्याऽकरण-अकृत्यकरणेऽपि 
निश्चिन्ततया वर्तनम् ।
</p>

<p>
भगवन्नाम्नाम् अर्थानुसन्धानपूर्वकश्रद्धायुतजपानुष्ठानेन 
फलसिद्धिः स्वभावत एव निरवधिकेति 
न विस्मरणीयम् ॥
</p>

<p>
 श्रीरामकृष्ण उवाच
</p>

<p>
 प्राचीनेऽनेहसि जनाः योग-याग-तपांस्यन्वतिष्ठन् । 
कलियुगेऽ- स्मिन् जनाः अन्नगतप्राणा 
भवन्ति । तेषां मनांस्यपि दुर्बलानि संपद्यन्ते । 
एकाग्रेण मनसा हरिनाम्नि जपिते समस्ताः 
क्लेशदुःखाः दूरीभवन्ति ।
</p>

<p>
 नामजपेन सह प्रार्थनामपि 
कुरू । अनेन भगवति भक्तिरूत्पद्यते । 
अथ च लौकिकेषु अशाश्वतेषु धन-मान-देहसुखादिकेषु 
वस्तुषु प्रीतिः क्षीयते । धनार्जनाय 
कर्माणि कृत्वा यथा जनाः स्विद्यन्ति 
तथैव आचार्योपदेशात् हरिनाम स्वीकृत्य 
गायन्तः नृत्यन्तश्च स्विद्येयुः ।
</p>

<p>
 यद्देवस्य यद्देव्या वा 
माहत्म्यं गायसि तदा अन्तश्चक्षुषः पुरतःतां 
देवतां प्रतिष्ठाप्य तस्याः स्वीयं 
भजनं श्रावयामीति भावयित्वा भगवन्मयो 
भूत्वा गायेत् । जनानां भजनं श्रावयामीति 
कदाऽपि न भावयेत् ॥
</p>

<p  class="sub_title">
 मुख्यतस्तु महत्कृपयैव भगवत्कृपालेशाद्वा ॥३८ ॥
</p>

<p>
 भगवद्भक्त्या अभीप्सितं सर्वमपि 
प्राप्तुं शक्यते । लब्धुं च तां भाक्तिं 
बाह्ये विषयानुभवं अन्तरङ्गे च तत्सङ्गं 
त्यजेयुः । सहैव अव्यावृत्त- भजनञ्चाऽऽचरेयुः । 
एतदङ्गतया लौकिकव्यावहारिककर्मसु 
व्यापृति- समयेऽपि भगवद्गुणलीलादीन् 
शृणुयुः कीर्तयेयुश्च इति प्रतिपादितम् । 
एतानि खलु साधनानि अशिक्षितधियामज्ञानां 
कथं कथमपि दुःसाध्या- न्येव 
भवन्ति । एतदपेक्षया सुलभान्युपायान्तराणि 
वर्तन्ते वा? लौकि- केऽपि व्यवहारे अभिज्ञनिर्देशनादयो 
इष्टसाधनीभूतकार्यसुसम्पत्त्यर्थ- 
मावश्यका इति विदितचरमेव । 
एवं च भक्तिमार्गेऽपि तादृशा- भिज्ञसाहाय्यमवर्जनीयं 
भवति हि? एतादृशान् प्रश्नानुत्तरितुं 
सूत्रमेतदारभ्य पञ्चसूत्राण्यभिधीयन्ते ।
</p>

<p>
 स्वप्रयत्नं परिमितियुतं भवति । 
अभिवृद्धिसोपानेषु मानवः अवधिविशेषमनुप्राप्तः 
अतः परं प्रगतिर्न शक्या इति भग्नाशो 
भवति ।
 तदा महत्याः कस्याश्चित् शक्तेः 
साहाय्यमपेक्ष्यत एव । सूत्रस्थं 'तु' इति 
पदम् एनां भग्नाशामपोह्य तादृशं पुरूषं 
धृत्या पूरयति । किन्तु जगति महापुरूषास्सन्ति । 
तेषां कृपया सर्वमपि साधयति पूरूषः 
इति वदति नारदो महार्षिः ।
</p>

<p>
के ते महापुरूषाः? कानि च 
तेषां चिह्नानि? भगवद्गीतासूपवार्णितः 
स्थितप्रज्ञः (२.५५-७२) ईदृशः भवति । गुणातीतः 
(१४.२२-२५), भक्तः (१२.१३-२०) भागवतोक्तः 
भागवतोत्तमः (११.२.४५-५५), महाभारते 
विवृतब्राह्मणः (शान्तिपर्व २४५) 
एते एव ते महापुरूषाः । वस्तुतः जीवन्मुक्ताः 
अपि महापुरूषाः एव ।
</p>

<p>
 एतन्महापुरूषलक्षणानि 
अन्यमूलेभ्योऽपि सङ्गृहीतुं 
शक्यते । यथा-
</p>

<p class="verse">
 आचार्यो वेदसम्पन्नो विष्णुभक्तो विमत्सरः <br/>
योगज्ञो योगनिष्ठश्च सदा योगात्मकश्शुचिः <br />
गुरूभक्तिसमायुक्तः पुरूषज्ञो विशेषतः ॥
</p>

<p class="reference">
 अद्वयतारकोपनिषत्
</p>

<p class="verse">
 शान्ता महान्तो निवसन्ति सन्तः <br/>
	वसन्तवल्लोकहितं चरन्तः <br />
तीर्णाः स्वयं भीमभवार्णवं जनान् <br />
	अहेतुनाऽन्यानपि तारयन्तः ॥
</p>

<p class="reference">
 विवेकचूडामणिः ३७
</p>

<p>
तैः महानुभावैस्समं समागम-महत्त्वं 
भागवतमहाग्रन्थः मुक्तकण्ठं 
प्रशंसति-
</p>

<p class="verse">
 तुलयाम लवेनापि न स्वर्गं नापुनर्भवम् <br />
भगवत्सङ्गिसङ्गस्य मर्त्यानां किमुताशिषः ॥
</p>

<p class="reference">
 भागवतम् १.१८.१३
</p>

<p class="verse">
 सतां प्रसङ्गान्मम वीर्यसम्पदः <br />
	भवन्ति ह्त्कर्णरसायनाः कथाः <br/>
तज्जोषणादाश्वपवर्गवर्त्मनि <br />
	श्रद्धा रतिर्भक्तिरनुक्रमिष्यति ॥
</p>

<p class="reference">
 भागवतम् ३.२५.२५
</p>

<p class="verse">
 त एते साधवः साध्वि सर्वसङ्गविवार्जिताः <br />
सङ्गस्तेष्वथ ते प्रार्थ्यः सङ्गदोषहरा हि ते ॥
</p>

<p class="reference">
 भागवतम् ३.२५.२४
</p>

<p class="verse">
 रहूगणैतत्तपसा न याति <br/>
	न चेज्यया निर्वपणाद् गृहाद्वा <br/> 
नच्छन्दसा नैव जलाग्निसूर्यैः <br/>
	विना महत्पादरजोऽभिषेकम् ॥
</p>

<p class="reference">
 भागवतम् ५.१२.१२
</p>

<p>
अग्रिमसूत्रोक्तप्रकारेण 
तादृशमहात्मानः प्रत्यभिज्ञातुं 
न शक्यन्ते । तेषां सहवासो हि कष्टेनापि 
दुष्प्रापो भवति । तस्मात् साधकः भगवति 
सत्सहवासानुग्रहाय प्रार्थयेत् । 
दयालुतया स भगवान् प्रार्थनामेनां 
श्रुत्वा कृपयैव केवलं तदनुगृह्णाति । 
स एष अनुग्रहः भगवद्भक्तिप्रदानफलको 
वा तद्भक्तसङ्गसम्पादनफलको 
वा भवति । भगवदनुग्रहेण सन्त एव अस्य 
समीपं आगमिष्यन्ति ।
</p>

<p>
भास्वान् सदा आकाशे प्रज्वलति । ये तत्प्रकाशमभिलषन्ति 
ते स्वगृहस्य वातायनद्वाराणि सम्यगुद्घाटयेयुः । 
वायुः सदा वात्येव । तथापि नौका अग्रे 
चिचलिषति चेत् नौकापटं 
विस्तृत्य बध्नीयात् । तथैव सदा भगवत्कृपायामस्मासु 
प्रवहन्त्यामपि वयं तदर्थे प्रार्थयेम । 
स्वल्पेनापि स्वप्रयत्नेन विना भगवत्कृपाप्रयोजनं 
लब्धुं न प्रभवामः ॥
</p>

<p>
 श्रीरामकृष्ण उवाच
</p>

<p>
 सत्सङ्गेन हि भक्तिरूत्पद्यते । 
भगवति प्रीतिर्जायते । सत्सहवासं 
कारङ्कारं भगवदर्थे प्राणा व्याकुलीभवन्ति । 
सत्सङ्गो ह्यस्मान्बहुधोप- करोति । 
सदसद्विचारः तेष्वन्यतमः । मनसि 
कुत्सितमार्गप्रवृत्ते सति सहसा 
विचारः कर्तव्यो भवति । साधुसङ्गस्य 
महिमा ज्ञायते वा? स हि तण्डुलशोधकजलवद्भवति । 
सत्कथाश्रवणेन हि विषयवासना 
शनैश्शनैः परिक्षीणा भवति । मदिरापानजातमदव्यपगमार्थं 
तण्डुलधाव- कजलं किञ्चित्किञ्चित् 
पाययेत् । तदैव मदिरोन्मादोऽपगच्छति । 
एवमेव ये संसारमदोत्कटा भवन्ति 
तेषामुन्मादशमनाय सत्सङ्गतिरेकैव 
उपायत्वेन कल्पते ।
</p>

<p>
 जगन्मातुः दययैव केवलं 
मुक्तिर्जायते । सैव भवबन्धपरिहारिणी 
तारिणी च । बालो हि क्रीडार्थं बहिर्गतः । 
भोजनसमये तं माता आह्वयति । यदाहि 
जगज्जननी मुक्तिं प्रदित्सति तदा स्वप्राप्त्यर्थं 
मनसि व्याकुलतामुत्पाद्य तत्सङ्गेन 
साधकं योजयति ।
</p>

<p>
 अथ को वा साधुः? मनो हि यस्य 
परमात्मनि लीनं भवति स एव साधुः । सः कामकाञ्चनैः 
केनापि प्रकारेण न सम्बध्नाति । यो 
हि योषित्सु लौकिककुदृष्टियुक्तो 
न भवति स एव हि साधुः । समीपमागतेषु 
स्त्रीषु स्वमातरीव तस्य मनः गौरवयुतं 
भवति ।
</p>

<p>
 यथार्थसाधुः यशोधनानि 
नेच्छति । स हि सदा भगवच्चिन्ता- 
परायणः भूत्वा परमात्मविषयकवाचो 
विना अन्याः वाचो विमुञ्चति । अपि च 
सर्वत्र प्राणिवर्गेऽपि भगवतोऽस्तित्वमभिज्ञाय 
तान्सिषेविषते । एतान्येव सतां लक्षणानि 
भवन्ति ॥
</p>

<p  class="sub_title">
 महत्सङ्गस्तु दुर्लभोऽगम्योऽमोघश्च 
 ॥३९ ॥
</p>

<p>
एतावता प्रबन्धेन महतां कृपया भगवद्भक्तिलाभ 
इति सिद्धान्तितम् । विज्ञातानि च महापुरूषलक्षणानि । 
किन्तु ते च महापुरूषा न सुलभाः । भगवद्गीता 
चैवमाह-
</p>

<p class="verse">
 मनुष्याणां सहस्रेषु कश्चिद्यतति सिद्धये <br />
यततामपि सिद्धानां कश्चिन्मां वेत्ति तत्त्वतः ॥  इति ।
</p>

<p class="reference">
 भगवद्गीता ७.३
</p>

<p>
ते तु सन्तः दुर्लभाःअगम्याश्च । 
अगम्या नाम अविज्ञायमानस्वरूप- 
स्वभावाः इत्यर्थः । ते हि स्वीयं माहात्म्यमपिधाय 
कदाचिदुन्मत्ता इव जडा इव च व्यवहरन्ति । 
तेषां चर्या भागवते एवमुपवार्णिता-
</p>

<p>
 उन्मादवन्नृत्यति लोकबाह्यः ।
</p>

<p class="verse">
 बुधो बालकवत् क्रीडेत्, कुशलो जडवच्चरेत् <br />
वदेदुन्मत्तवद्विद्वान् गोचर्यां नैगमश्चरेत् ॥
</p>

<p class="reference">
 भागवतम् ११.२.४०; ११.१८.२९
</p>

<p>
 बादरायणोऽप्येवमेवाह-अनाविष्कुर्वन् 
अन्वयात् (ब्रह्मसूत्रम् ३.४.५०) । बृहदारण्यकोक्त(३.५.१)-'बाल्येन' 
इति पदस्य विवरणात्मकमिदं सूत्रम् । 
बालवत् अनाविष्कृतस्वभावो ब्रह्मविद्भवतीति 
प्रकरणार्थः ।
</p>

<p>
 अथवा तादृशा महात्मानः स्वीयं 
माहात्म्यं येन केनापि प्रकारेणा- 
नाविष्कुर्वन्तो जडवल्लोके आचरन्ति । 
यदि चास्माकम्मनः तपसा किञ्चिदिव 
परिशुद्ध्यति चेत् महतां तेषाम्माहात्म्यपरिचयः 
ईषदिव भवेत् ।
</p>

<p>
 महात्मभिः साकं सकृत्कृतः 
सम्पर्कोऽस्मान्प्रभावयत्येव । 
न कदाचिदपि वैयर्थ्यमाप्नोति । 
गङ्गादितीर्थेभ्यः देवताविग्रहादिभ्योऽपि 
साधवः उत्तमा इति साक्षात्कृष्ण एव कथयति-
</p>

<p class="verse">
 न ह्यम्मयानि तीर्थानि न देवा मृच्छिलामयाः <br />
ते पुनन्त्युरूकालेन दर्शनादेव साधवः ॥
</p>

<p class="reference">
 भागवतम् १०.४८.३१; १०.८४.११
</p>

<p>
सूर्यो ह्यस्माकं बाह्यं चक्षुः । साधवः 
पुनः ज्ञानचक्षुर्ददति-
</p>

<p class="verse">
 सन्तो दिशन्ति चक्षूंषि बहिरर्कः समुत्थितः<br />
देवता बान्धवास्सन्तः सन्त आत्माऽहमेव च ॥
</p>

<p class="reference">
 भागवतम् ११.२६.२४
</p>

<p>
 तथा वराहोपनिषदि (४.४३.४४)-
</p>

<p class="verse">
 यस्यानुभवपर्यन्ता बुद्धिस्तत्त्वे प्रवर्तते <br/>
	तद्दृष्टिगोचरास्सर्वे मुच्यन्ते सर्वपातकैः ॥ <br />
खेचरा भूचरास्सर्वे ब्रह्मविद्दृष्टिगोचराः <br />
	सद्य एव विमुच्यन्ते कोटिजन्मार्जितैरघैः ॥
</p>

<p>
 श्रीरामकृष्ण उवाच
</p>

<p>
 सद्गुरूर्भूत्वा यदि सः शिष्यस्य 
नाम वारत्रयमाह्वयति चेत् तस्याहङ्कारः 
विनष्टो भवति ॥
</p>

<p class="sub_title">
 लभ्यतेऽपि तत्कृपयैव 
 ॥४० ॥
</p>

<p>
महापुरूषसङ्गः दुर्लभः अगम्यश्च 
भवति चेत् तस्य प्राप्तिः कथं वा स्यात्? 
इत्यनुयोगः वस्तुतः अस्मासु भवति । 
महार्षिर्नारदः प्रश्नमेनं 'तत्कृपयैवेति' 
सूत्रांशेनोत्तरयति । भगवत्कृपया 
अथवा महापुरूषकृपया इति सूत्रांशस्यार्थः । 
विवेकचूडामणिरस्मिन् (३) विचारे 
एवमाह;
</p>

<p class="verse">
 	दुर्लभं त्रयमेवैतद् दैवानुग्रहहेतुकम् <br />
	मनुष्यत्वं मुमुक्षुत्वं महापुरूषसंश्रयः ॥
</p>

<p>
सति च दैवानुग्रहे एते लभ्यन्ते इति 
एतत्त्रितयसत्त्वे दैवानुग्रहो 
भवतीति वा श्लोकस्यार्थः ।
</p>

<p>
भगवति निरन्तरप्रार्थना भवति चेत् 
तस्य कृपया महापुरूषसमागमः 
लभ्यते । अथवा अतीन्द्रियशक्तिविशिष्टा 
हि महापुरूषाः योग्यान्पुरूषान् 
विचित्य तान् स्वयमेवानुगृह्णन्ति 
इत्यवधेयम् ॥
</p>

<p>
 श्रीरामकृष्ण उवाच
</p>

<p>
 मनस्युदितायाञ्च भगवद्भक्त्यां 
ज्ञाते च भजनसाधनानां सार्थक्ये 
सत्यं भगवानेव स्वयं तं सदाचार्यसकाशमुपानेष्यति ॥
</p>

<p class="sub_title">
 तास्मिंस्तज्जने भेदाभावात्  ॥४१ ॥
</p>

<p>
भगवत्कृपया सदाचार्यकृपा 
लभ्यते । एवमेव आचार्यकृपया 
भगवतः कृपा प्राप्स्यते । तथा च तयोः 
(भगवदाचार्ययोः) अभिन्नत्वादेव 
तत्कृपयोरन्योन्याश्रितत्वमिति 
महार्षिर्नारदोऽभिप्रैति ।
</p>

<p>
मुक्तः परमभक्तः परमात्मन्येव 
एकीभवतीत्यत्र श्रुतिस्मृतयोऽपि 
प्रमाणम्-
</p>

<p class="verse">
 यदा पश्यः पश्यते रूक्मवर्णं <br />
	कर्तारमीशं पुरूषं ब्रह्मयोनिम्<br />
तदा विद्वान् पुण्यपापे विधूय<br />
	निरंजनः परमं साम्यमुपैति ॥
</p>

<p class="reference">
 मुण्डकोपनिषत् ३.१.३
</p>

<p class="verse">
 स यो ह वै तत् परमं ब्रह्म वेद 
ब्रह्मैव भवति
</p>

<p class="reference">
 मुण्डकोपनिषत् ३.२.९
</p>

<p class="verse">
 ये भजन्ति तु मां भक्त्या मयि 
ते तेषु चाप्यहम्
</p>

<p class="reference">
 भगवद्गीता ९.२९
</p>

<p class="verse">
 ज्ञानी त्वात्मैव मे मतम्
</p>

<p class="reference">
 भगवद्गीता ७.१८
</p>

<p class="verse">
 साधवो हृदयं मह्यं साधूनां हृदयं त्वहम्<br />
मदन्यत्ते न जानन्ति नाहं तेभ्यो मनागपि ॥
</p>

<p class="reference">
 भागवतम् ९.४.६८
</p>

<p>
 श्रीरामकृष्ण उवाच
</p>

<p>
 भक्तो हि भगवन्तमपेक्षते । 
भगवानपि भक्तमभिवा_छति । यथा 
भगवता विना भक्तो न जीवति तथैव भगवानपि 
भक्तेन विना न जीवितुमिष्टे । तदा भक्तो 
रसो भूत्वा भगवान् रसिको भवति । सः तं रसं 
पिबति । भगवान्भ्रमरो भवति । भक्तः 
कमलायते । भक्ताख्यपद्ममधु 
स स्वदते । भगवान्, 
स्वरूचिमास्वादयितुं द्वेधा भवति । 
सैव राधाकृष्णलीला । भागवतं भक्तः 
भगवान् इति त्रितयम् एकं भवति । अथवा 
भगवत्तत्त्वं एकमेव त्रिधा भवति । भगवतः 
सर्वत्र सत्त्वस्य सत्यत्वेऽपि भक्तहृदयेषु 
विशेषतो सन्निधत्ते । भक्तहृदयमेव 
तस्य निकेतनम् । भक्तः भगवन्तं 
स्वहृदये संस्थाप्य सञ्चरति । तस्मादेव 
सः भगवन्तमप्यतिशेते ॥
</p>

<p  class="sub_title">
 तदेव साध्यतां तदेव साध्यताम्  ॥४२ ॥
</p>

<p>
अस्मिन् सूत्रे तदिति पदम् एतावत्पर्यन्तं 
चार्चितं महतां सङ्गं वा चतुस्त्रिंंशत्तमसूत्रमारभ्य 
एकचत्वारिंशत्तमसूत्रपर्यन्तं 
निरूक्तभक्ति- साधनजातानि 
वा भगवत्प्रेम वा अभिधत्ते । आवृत्तिः 
चतुस्त्रिंशत्तम- सूत्रारब्धविषपरिसमाप्तिं 
द्योतयति ॥
</p>

<p>
 श्रीरामकृष्ण उवाच
</p>

<p>
 अहं कदाचित् प्राचीनवस्तुसङ्ग्रहालयं 
(म्यूसियम्) 
प्रत्यगच्छम् । तत्र आसहस्रेभ्यः 
संवत्सरेभ्यः पाषाणमध्यपतितेष्टकां 
प्राप्तोपलवद्भावा- मद्राक्षम् । 
अचेतनशिलात्वमापन्नं चेतनमपश्यम् । 
इदमेव हि सत्सङ्ग- माहात्म्यम् । एवमेव 
निरन्तरसत्सहवासेन सर्वेऽपि सत्त्वमापद्यन्ते ॥
</p>

<p class="sub_title">
 दुस्सङ्गः सर्वथैव त्याज्यः 
 ॥४३ ॥
</p>

<p>
सर्वथा सत्सु विधीयतां सङ्गः । तेषां 
कृपयैव मनः शुद्धीभूय भाक्तिं 
लभते इति एतावत्पर्यन्तं सिद्धान्तितम् । 
इदानीं तद्विरोधी दुस्सङ्गः सर्वथा परिहरणीयः 
स च परमावश्यक इति ज्ञापयति । 
अत्र निदानञ्चोत्तर- सूत्रद्वयेन 
विवृणोति ।
</p>

<p>
पटस्य धावनशुद्धीकरणानि 
यथा अवश्यकरणीयानि, तथैव 
तस्य पुनर्मलिनीभावनिवारणमप्यावश्यकं 
भवति । तथैव च मनः । सत्सङ्ग- जातानुकूल्यं 
गोपायितुं दुस्सङ्गं परित्यजेयुः । 
नैतावदेव । यदि सत्सङ्गो न पार्यते साधयितुं 
माऽस्तु नाम सः । सर्वथा निवार्यतां दुस्सङ्गः ।
</p>

<p>
दुस्सङ्गो नाम शीलच्युतानां सहवासः । 
तादृशानां मानवानां दूरीकरणमेव 
केवलं नालम् अपि तु ये ये विषयाः 
तदनुभवाश्च पञ्चेन्द्रियै- रन्तः 
प्रविश्य मनसो स्वास्थ्यमपहरन्ति तन्मलिनयन्ति 
च ते सर्वेऽपि वर्जनीयाः । अत एव छान्दोग्योपनिषदि 
एवमुक्तम्-आहारशुद्धौ सत्त्वशुद्धिः 
(छां. ७.२६.२) अत्र आहारो नाम पञ्चेन्द्रियविषयजातं 
तदनुभवाश्च इत्यर्थः ।
</p>

<p>
      श्रीमद्भागवते कपिलोपदेशप्रसङ्गोक्ता 
इमे श्लोका (३.३१.३२-३४) अत्र सङ्गच्छन्ते-
</p>

<p class="verse">
 यद्यसद्भिः पथि पुनः शिश्नोदरकृतोद्यमैः <br />
आस्थितो रमते जन्तुः तमो विशति पूर्ववत् ॥
</p>

<p class="verse">
 सत्यं शौचं दया मौनं बुद्धिः श्रीर्हाः यशः क्षमा <br />
शमो दमो भगश्चेति यत्सङ्गाद्याति सङ्क्षयम् ॥ <br />
तेष्वशान्तेषु मूढेषु खण्डितात्मस्वसाधुषु <br />
सङ्गं न कुर्यात्....... ॥
</p>

<p>
 श्रीरामकृष्ण उवाच
</p>

<p>
 भगवान् सर्वेषु जीवेषु वसति । सत्यञ्चैतत् 
स भगवान् साध्वसाधुषु भक्ताभक्तेषु 
च जनेषु निवसति । तथाऽपि दुर्जनसंसर्गं 
वर्जयेत् । कैश्चित्साकं वाग्व्यवहारोऽस्तु । 
कैश्चिच्च साकं तदपि माऽस्तु तादृशा- 
न्दुष्टान्वाङ्मात्रेणाऽपि न स्पृशेत् । ते 
तु कण्टकवत् दूरे विसर्जनीयाः । 
दूरत एव ते नमस्कार्याः । शार्दूले भगवान्वर्तते 
इति कृत्वा स आलिङ्ग्यते किम्?
</p>

<p>
 शास्त्रेषु आपः नारायणस्वरूपाः 
इत्युक्ताः । अथाऽपि सर्वाण्यिप जलानि 
न पेयानि भवन्ति । किञ्चिज्जलं पूजायै 
कल्पते । अन्यत्किञ्चि- ज्जलं वस्त्रक्षालनपादप्रक्षालनायैवोपयुज्यते । 
तज्जलं भगवत्पूजार्थम् अथवा गण्डूषार्थं 
वा नोपयुज्यते । एवमेव भगवतस्सर्वत्र 
सत्येऽपि केषुचिदेव स्थलेषु वयं 
गन्तुं प्रभवामः । अन्येभ्यः प्रदेशेभ्यः 
धावामः । यादृशेन सङ्गेन जनास्संयुञ्जान्ति 
तादृशा स्वभावा एव भवन्ति । अतः अयं चित्तस्थो 
दोष इति मन्तव्यः ॥
</p>

<p class="sub_title">
 काम-क्रोध-मोह-स्मृतिभ्रंश-बुद्धिनाश-सर्वनाश-
कारणत्वात्  ॥४४ ॥
</p>

<p>
 सदसदुभयरूपसंस्काराः 
प्रतिपुरूषमपि वर्तन्ते । किन्तु 
ते प्रमाणतो भिद्यन्ते । पुण्यपापयोस्सम्मिश्रणादेव 
मानवं जन्माधिगतम् । अयस्कान्तो- 
पलः समीपस्थितानि आयसवस्तूनि 
यथा आकर्षति तथैव सतां सहवासेन सत्संस्काराः 
दुर्हृदां सामीप्येन दुष्टसंस्काराश्च 
मनसः सुप्तप्रज्ञास्तरतः उपर्युपर्युद्बुध्यन्ते । 
अत एव हि महात्मानः महर्षयः महामुनयः 
सन्तश्च प्रतिपदम् 'कर्तव्यौ साधुसङ्ग्रहसङ्गमौ' 
'हातव्यौ दुष्टभाषणसङ्गमौ' इति जागरयन्ति । 
सूत्रेऽस्मिन् देवार्षिर्नारदः पूर्वसूत्रोक्तोपदेशकारणं 
सविस्तरमुपन्यस्यति ।
</p>

<p>
भगवद्गीतासु पठिता इमे श्लोकाः 
सूत्रस्यास्याद्भुतव्याख्यान- 
मिवाऽऽचरन्ति-
</p>

<p class="verse">
 ध्यायतो विषयान् पुंसः सङ्गस्तेषूपजायते <br />
सङ्गात्सञ्जायते कामः कामात् क्रोधोऽभिजायते ॥
</p>

<p class="verse">
 क्रोधाद्भवति संमोहः संमोहात् स्मृतिविभ्रमः <br />
स्मृतिभ्रंशाद्बुद्धिनाशो बुद्धिनाशात्प्रणश्यति ॥
</p>

<p class="reference">
 भगवद्गीता २.६२,६३
</p>

<p>
आसक्तेः परिपाकावस्थैव काम 
इत्युच्यते । अस्यां ह्यवस्थायां विना 
विषयोपभोगमवस्थातुं न शक्यते । 
उपरूद्धे च कामे क्रोधो जायते । 
तीव्रदशामापन्ने च कोपे कृत्याकृत्यविवेकज्ञानं 
विनश्यति । शास्त्रा- चार्योपदेशादधीतं 
सर्वं विस्म्रियते । बुद्धिरपि जडप्राया 
भूत्वा पुरूषः सन्निहितसर्वनाशो भवति ।
</p>

<p>
कामादयो हि नरकद्वारमिति 
अन्यत्र च भगवद्गीता उद्घोषयति-
</p>

<p class="verse">
 त्रिविधं नरकस्येदं द्वारं नाशनमात्मनः <br />
कामः क्रोधस्तथा लोभः तस्मादेतत्त्रयं त्यजेत् ॥
</p>

<p class="reference">
 भगवद्गीता १६.२१
</p>

<p>
अप्रमादो ह्यध्यात्मसाधनेषु बहुमुख्यं 
साधनं भवति । दुस्सङ्गस्तु तद्विनाशयित्वा 
स्मृतिभ्रंशोत्पादनपूर्वकं 
सर्वनाशकारणं भवतीति विवेकचूडामणिः 
हृद्यं विशदयति-
</p>

<p class="verse">
 लक्ष्यच्युतं चेद्यदि चित्तमीषद् <br />
	बहिर्मुखं सन्निपतेत्ततस्ततः <br />
प्रमादतः प्रच्युतकेलिकन्दुकः <br />
	सोपानपङ्क्तौ पतितो यथा तथा ॥
</p>

<p class="reference">
 विवेकचूडामणिः ३२३
</p>

<p class="sub_title">
 तरङ्गायिता अपीमे सङ्गात् समुद्रायन्ते 
 ॥४५ ॥
</p>

<p>
आजीवन्मुक्तिदशोत्पत्तिम् 
आपरभक्तिपरज्ञानानुभूतिं 
च काम- क्रोधादयो शत्रवः मानसान्तर्लाना 
एव सन्ति । सत्सङ्गेषु ते प्रक्षीय अस्माकमुपद्रवकारणसामर्थ्यं 
जहतः न्यूनबलाः भवन्ति । बाह्योद्बोधक- 
सामग्रीसमवधानदशायामेते 
अल्पतरङ्गाकारेणोद्बुद्धाः 
अपि तान्नियन्त्रयितुं वयं शक्नुमः ।
</p>

<p>
किन्तु यदा एत एव दुस्सङ्गवशात् सामुद्रास्तरङ्गा 
इवाभिवर्धन्ते तदा येन केनाऽपि प्रकारेण 
ते नियन्त्रयितुं असाध्या भवन्ति ।
</p>

<p>
बीजावस्थायां सर्वाण्यपि विनाशयितुं 
शक्यन्ते । यदा च बीजावस्थां समतिक्रम्य 
बृहद्वृक्षाकारतया प्ररोहन्ति 
तदा तान् वृक्षान् समूलमुद्धर्तुं न शक्यते । 
वह्निस्फुलिङ्गाः सुखेन निर्वापयितुं 
शक्यन्ते । त एव (स्फुलिङ्गा एव) दावाग्नितां 
भजन्ते चेत् ते अनिर्वाप्या भवन्ति । सर्वेऽप्यामया 
एवमेव भवन्ति । तस्मात् भक्तः दुस्सङ्गं सर्वथा 
परिहरेत् । विषयेऽस्मिन् दक्षस्मृतिवाणी 
मननीया-
</p>

<p class="verse">
 आसुप्तेरामृतेः कालं नयेद् वेदान्तचिन्तया <br />
दद्यान्नावसरं किञ्चित् कामादीनां मनागपि ॥
</p>

<p>
अत्र श्लोके वेदान्ततत्त्वमित्युक्तौ 
परमात्मैवेत्यर्थः ।
</p>

<p>
विनाऽस्मत्प्रयत्नम् अकस्मादेव 
कामादयः स्वान्ते यद्युद्बुद्धा भवन्ति 
तदा विधेयं प्रतिक्रमं महार्षिः पतञ्जालिः 
एवमभिधत्ते-वितर्कबाधने 
प्रतिपक्षभावनम् (योगसूत्रम् 
२.३३) इति । किन्तु भगवद्ध्यानस्य सर्वदुष्टचिन्ताप्रतिपक्षरूपत्वात् 
असदालोचनानां रामबाणायमानत्वाच्च 
षाट्त्रिंंशत्तमसूत्रोक्तक्रमेण 
अव्यावृत्तभजनया एतत्सर्वं परिह्रियते 
इति मन्तव्यम् ॥
</p>

<p class="title" id="11">
 मायातरणोपायः
</p>

<p class="sub_title">
 कस्तरति कस्तरति मायाम्? यस्सङ्गं 
त्यजाति
यो महानुभावं सेवते, निर्ममो भवति  ॥४६ ॥
</p>

<p>
काचन कथा प्रथते । ईश्वरः जीवश्च 
मित्रे आस्ताम् । उभावपि क्रीडन्तावानन्दमन्वभवताम् । 
ईश्वरः नूतनक्रीडार्थं जीवमचोदयत् । 
ईश्वरः ''अहन्तिरोभवामि । त्वया जीवेनाहमन्वेष्टव्यः'' 
इति उवाच । ईश्वरः स्वमायां तनित्वा तत्र तिरोऽभवत् । 
जीवस्तु दुरत्ययेऽतिसुन्दरे मायाजाले 
बद्धः तत्रैव मग्नः क्रीडाया मुख्यमुद्देशमेव 
विसस्मार ।
</p>

<p>
एवमेव अस्माकं सर्वेषामप्यवस्था । 
सर्वे वयं भगवत्प्राप्तिरूप- चरमलक्ष्यमेव 
विस्मरामः । एतद्विस्मृतेरादिमं कारणं 
माया । दुरत्ययायाः अस्याः मायायाः 
सन्तरणोपायम् एतस्मात्सूत्रादारभ्य 
आपञ्चाशत्तम- सूत्रपर्यन्तं द्वादशसाधनोपदेशमुखेन 
विवृण्वन् महार्षिर्नारदः ज्ञापयति ।
</p>

<p>
मायामधिकृत्य अद्वैतवेदान्तग्रन्थेषु 
विस्तृतव्याख्यानानि सुतीव्रवाद- 
विवादाश्च दरीदृश्यन्ते । ते सर्वेऽपि 
भक्तानां 'शब्दजालं महारण्यं चित्तविभ्रमकारणम्' 
इति रीत्य मनोविभ्रमकारणभूतशब्दजालाख्य- 
महारण्यमात्रं भवन्ति । विषयेऽस्मिन् 
परमपुरूषेण श्रीकृष्णेन भगवद्गीता- 
सूक्तनिर्वचनविवरणान्येव 
मार्गदर्शकानि-
</p>

<p class="verse">
 दैवी ह्येषा गुणमयी मम माया दुरत्यया <br />
मामेव ये प्रपद्यन्ते मायामेतां तरन्ति ते ॥
</p>

<p class="reference">
 भगवद्गीता ७-१४
</p>

<p>
सत्त्वरजस्तमोरूपैस्त्रिभिर्गुणैरारब्धेयं 
माया भगवतः विशिष्टा शक्तिः । मान्त्रिकस्य 
मन्त्रविद्याशक्तिवत् ऐन्द्रजालिकशक्तिवद्वा 
सा भवति । विविधविचित्राश्चर्य-युतमिदं 
जगत् । तत्रत्यानि सम्मोहकानि च वस्तूनि 
सर्वाण्यप्येतस्याः मायायाः 
एव विविधरूपाणि । फलतः एतन्मायावागुरान्तःपतिताः 
वयं भगवन्तं विस्मृत्य वाचामगोचरीं 
दुरवस्थां प्रपद्यामहे । अत एव महार्षिर्नारदः 
निखिलं जगदुद्दिधीर्षुरिदानीमेतत्प्रस्तुत्य 
अस्य सन्तरणोपायं सूचयति । यद्यपि 
भगवद्गीतायामिमाम्मायां तरितुं 
भगवद्भक्तिः भगवच्छरणागतिः 
वा प्रमुखमार्गत्वेनाभिहिते तथाऽपि 
तयोः (भक्तिशरणागत्योः) 
लाभः न सुलभसाध्यः तल्लाभान्तराय- 
भूताम्मायां तरितुं नूतनदृष्टिसंवलितान्यन्यानि 
कानिचित् साधनानि विवृणोति ।
</p>

<p>
भगवति भक्तिभावनाया अभावादेव 
जीवः संसारसागरान्तः पतितः इति 
शाण्डिल्योऽप्यभिप्रैति-
</p>

<p class="verse">
 संसृतिरेषामभक्तिस्स्यात्, न अज्ञानात्, कारणासिद्धेः ।
</p>

<p class="reference">
 शाण्डिल्यभक्तिसूत्राणि ९८
</p>

<p>
सद्वस्तुना सम्भूतं (छान्दोग्योपनिषत् 
६.२.२) इदं जगदपि सत्यम् । भगवति भक्तिशून्यत्वमेव 
बन्धस्य अथवा संसारस्य कारणम् । एतस्मादेव 
च कारणात् जीवः भगवन्मायाप्रभावितः 
संसारसागरान्त- र्निमग्नो भवति । यदा 
च भक्त्या सम्पन्नो भवति तदा भगवदनुग्रहैकपात्रो 
भूत्वा मायां सन्तीर्य विमुच्यत इति शाण्डिल्यमतम् ।
</p>

<p>
सङ्गत्यागो हि मायातरणोपायेषु 
प्रथमः । स हि विषयाऽऽसक्ति- त्यागः । 
विशेषाच्च दुस्सङ्गत्यागः । महतां 
सेवा उपायेषु द्वैतीयीका भवति ।
</p>

<p class="verse">
 महान्तं विभुमात्मानं मत्वा धीरो न शोचति ।
</p>

<p class="reference">
 कठोपनिषत् २.२२
</p>

<p>
इतिवत् महतो परब्रह्मणः अनुभूतिविशिष्टा 
एव महान्तः महानु- भावाश्च त एव साक्षात्कृतभूमानः 
भवन्ति । तेषां सेवा अस्मान् संसारवागुरातो 
मोचयिष्यति ।
</p>

<p>
एते साधनेऽधिकृत्य पूर्वानन्तरितसूत्रद्वये 
सुविस्तृतं व्यवृणोत् भगवान्नारदः ।
</p>

<p>
निर्ममता हि तार्तायीकं साधनं भवति । 
बाह्येषु विषयेषु देहेन्द्रियादिषु 
वा ममतायास्सत्त्वे बन्धनं भवतीति वदति 
मानवं शास्त्रम्-ममेति बद्ध्याते जन्तुः 
न ममेति विमुच्यते (मनुस्मृतिः 
२.२१८) यथा यथाऽनहं- पदार्थे ममता अभिवर्धते 
तथा तथा नरो दुःखमनुभुङ्क्ते, एतदेव 
मायाबन्धनादिशब्दैरभिलप्यते । 
सर्वमेतन्नमदीयं इत्याकारकभावनाऽपर- 
पर्यायभूतनिर्ममत्वमेवाऽभिवर्धयेयुः ॥
</p>

<p>
 श्रीरामकृष्ण उवाच
</p>

<p>
 ब्रह्म सत्यम् । जगन्मिथ्या । मायात 
एव सर्वं जगदिदं नानात्वेनाऽव- भासते । 
काचद्वारा (through prism) दर्शनेन 
वस्तूनि नानारूप- विशिष्टानि प्रतिभान्ति । 
वस्तुतस्तु सर्वत्र नीरूपमेव वर्तते जगत् । एवमेव 
ब्रह्मणो अन्यत् किञ्चिन्नास्ति (नेह 
नानास्ति किञ्चन) । किन्तु मायया अहङ्कारेण 
च युक्तमिदं सर्वं जगद्रूपेण भासते ।
</p>

<p>
 सर्वमिदं जगत् भगवतो माया । मायात 
एव अनाद्यनन्तं सद्वस्तु अनित्यत्वेन, 
सादिस्सान्तञ्चेदञ्जागत् नित्यत्वेन 
च भासते । सैषा मायाऽऽ- निर्वचनीया 
दुरवगमा च ।
</p>

<p>
 अविद्यामाया विद्यामायेति 
माया द्विधा भवति । तत्र आद्या साधुसङ्ग-भक्ति-प्रेम-वैराग्यादीनि 
समाश्रिताऽनुगृह्णाति । पञ्चभूतानि 
पञ्चेन्द्रियाणि तत्तदिन्द्रियविषयाश्च 
अविद्यामायाशब्दवाच्या भवन्ति । 
एते सर्वान्तर्यामिणं सर्वस्वरूपिणं 
भगवन्तं विस्मारयन्ति ।
</p>

<p>
 जीवस्य हि अहङ्कार एव माया । स एष 
अहङ्कारः सर्वमावृत्य तिष्ठति । मृतायाञ्चाहन्तायां 
विषयरागतया विवृत्तझ_झावातशतोपशमः 
भवति । सूर्याऽऽवरणभूतमेघमालाऽपगमे 
सहस्रदीधितेर्दर्शनं जायते । शास्त्राऽऽचार्योपदेशतोऽहङ्कारापगमे 
स भगवान् साक्षात्क्रियते ।
</p>

<p>
 तन्तुकीटः स्वीयलीलाजालैर्निबद्धे 
नीडे स्वयं निबद्धो भवति । एवमेवाऽयं 
जीवः स्वीयैरेव कर्मभिः स्वयमेव 
निबध्यते ॥
</p>

<p class="sub_title">
 यो विविक्तस्थानं सेवते, यो 
लोकबन्धनमुन्मूलयति,
यो निस्त्रैगुण्यो भवति, यो योगक्षेमं 
त्यजति  ॥४७ ॥
</p>

<p>
 योगसाधनेषु विशेषतः भक्तियोगे 
भगवदुपासनायाः प्राधान्यम् । 
उपासनाया विनाऽन्तरायपरिसमाप्त्यर्थं 
विविक्तदेशसेवित्वं परमाऽऽ- 
वश्यकम् । श्वेताश्वतरोपनिषच्च 
तादृशं स्थलविशेषमेव निरूपयति-
</p>

<p class="verse">
 समे शुचौ शर्करावह्निवालुका-  <br />
	विवार्जिते शब्दजलाश्रयादिभिः <br />
मनोऽनुकूले न तु चक्षुपीडने <br />
	गुहानिवाताश्रयणे प्रयोजयेत् ॥
</p>

<p class="reference">
 श्वेताश्वतरोपनिषत् २.१०
</p>

<p>
भगवद्गीताऽपि विविक्तदेशसेवित्वमाम्रेडयति 
(६.१०; १३.१०; १८.५२) । तत्र विविक्तसेवी, 
विविक्तदेशसेवित्वम् इति 
चोपयुक्ते पदेऽनुसन्धातव्ये । 
लोकबन्धो नाम स्वजन-बन्धु-बान्धव-सुह्ज्जनादि- 
सहवासजन्यरागद्वेषादिभिर्बध्यमानत्वम् । 
प्रयाणकालेषु यथा सहयात्रिकै- 
रौपचारिको व्यवहारो भवति तथा 
सवzरपि व्यवहरेयुः । एवमभ्यासेन 
स बन्धः परिक्षीणो भवति । सर्वत्र विद्यमानमेकमेव 
भगवन्तमनुभोक्तु- मभ्यस्येत् । 
अभ्यासेन चानेन लोकबन्धः उन्मूलितो 
भवेत् । मायां लिलङ्घयिषुर्भक्तः 
एतत्सर्वं समाचरेत् ।
</p>

<p>
 उपनिषत्सु मनुष्यलोक-पितृलोक-देवलोकाः 
लोकशब्देनोच्यन्ते । प्रजाभिर्मनुष्यलोकम्, 
वित्तसाध्ययज्ञयागादिकर्मभिः 
पितृलोकम् उपासनादिभिः देवलोकं 
च जयेदिति बृहदारण्यकोपनिषत् 
(१.५.१६) प्रतिपादयति । अत्रार्थे लोकबन्धनोन्मूलनं 
नाम पुत्रैषणायाश्च वित्तैषणायाश्च 
लोकैषणायाश्च व्युत्थानमिति 
तत्रैव बृहदारण्यकोपनिषदि उद्घोषितम् । 
आशात्यागे सर्वेऽप्येते लोकास्समूलमुन्मूल्यन्ते ।
</p>

<p>
 सत्त्वरजस्तमोरूपत्रिगुणजयोपायः 
भगवद्गीतासूपदिष्टः । तमश्च रजसा 
रजश्च सत्त्वेन सत्त्वञ्च शुद्धसत्त्वेन 
जयेदिति साधारणी प्रक्रिया । भक्त्या 
च त्रिगुणाः सुजय्या इति श्रीकृष्णाभिप्रायः-
</p>

<p class="verse">
 मां च योऽव्यभिचारेण भक्तियोगेन सेवते <br />
स गुणान् समतीत्यैतान् ब्रह्मभूयाय कल्पते ॥ 
</p>

<p class="reference">
 (गीता १४.२६)<br />
 इति ।
</p>

<p>
 योगक्षेम इति पारिभाषिकश्शब्दः । 
अलब्धस्य इष्टस्य लाभः योगः । लब्धस्य 
रक्षणं क्षेमः । सर्वोऽपि जगद्व्यापारः योगक्षेमार्थ 
एव भवति । सर्वापि मानसी शक्तिरेतदर्थे 
एव व्येति चेत् किमवशिष्यते भक्ति- 
साधनाय? तस्मात् मायां जिगीषुः योगक्षेमचिन्तां 
परित्यजेत् ।
</p>

<p>
 ननु सुव्यवस्थितायाञ्च 
अस्मद्योगक्षेमचिन्तायां भगवच्चिन्ता 
प्रवर्तते । अस्माभिरेव तस्यां परित्यक्तायां 
को वाऽन्यः अस्माकं योगक्षेमधुरं 
निर्वहति? 'अहमेव निर्वहामि' इति प्रतिब्रूते 
भगवान् श्रीकृष्णः-
</p>

<p class="verse">
 अनन्याश्चिन्तयन्तो मां ये जनाः पर्युपासते <br />
तेषां नित्याभियुक्तानां योगक्षेमं वहाम्यहम् ॥ <br />
</p>

<p class="reference">
 भगवद्गीता ९.२२
</p>

<p>
अत्र च केचन सुसङ्गतं सुभाषितमेकमज्ञातमूलमुदाहरन्ति-
</p>

<p class="verse">
 भोजनाच्छादने चिन्तां वृथा कुर्वन्ति वैष्णवाः <br />
योऽसौ विश्वम्भरो देवः स किं दासानुपेक्षते ॥
</p>

<p>
 श्रीरामकृष्ण उवाच
</p>

<p>
 विविक्तदेशवासित्वं विना 
भगवद्ध्यानमसाध्यं भवति । सुवर्ण- 
द्रावणसमये स्वर्णकारमन्यः 
कश्चित् प्रतिपदमाकारयति 
चेत् कथन्तरां स सुवर्णं द्रावयतु?
</p>

<p>
 विविक्तदेशे ध्याते च भगवति 
ज्ञानभक्तिविरक्त्यादयो 
प्राप्यन्ते । परन्तु संसारसंलग्नं मनः दुष्ठु 
भवति । संसारो हि कामकाञ्चनचिन्ताभिः 
परिपूर्णः । दध्नो नवनीताऽऽदित्सा यदि, 
एकान्तस्थले एव तस्य स्थापनमावश्यकम् । 
दधिमिश्रितं पयः यद्यसकृदालोड्यते 
तदा पयः दध्यात्मना न परिणमते । तदनन्तरं 
एकान्ते दधि मन्थेयुः । तदैव नवनीतप्राप्तिः । 
एवमेव विविक्तदेशे भगवत्प्रापकसाधनानुपयुज्य 
ज्ञानभक्त्याख्यनवनीतं लब्ध्वा 
यत्र कुत्राऽपि वसेन्नाम ।
</p>

<p>
 संसारे तिष्ठन् साधनान्यनुष्ठातुमतीव 
कठिनं भवति । तत्र हि रोगशोकदारिद्र्यारूपाः 
प्रत्यूहाः बहुलीभवन्ति । तस्मात् संसारिणां 
विविक्ते देशे उषित्वा साधनानुष्ठानमेवोपायत्वेन 
निर्दिष्टः । साधनानुष्ठानसमये 
पत्नीपुत्रपुत्र्यादिरूपस्वजनाः 
समीपे न वर्तेयुः । तदेवमेकान्तवाससमये 
'भगवन्तं विनाऽन्यः न कोऽपि मम 
स्वकीयो वर्तते । स एव मम स्वजनाः' इति मनसि 
भावयेत् ।
</p>

<p>
 साधवो हि धनाधिकं न किमपि 
सञ्चिन्वन्ति । सर्वथा भगवति विश्वसन्ति । 
यद्यपि जीवनाय वित्तमावश्यकमेव, 
तथापि तदर्थे विशेषचिन्ता माऽस्तु । यथार्थभक्ताय 
भगवानेव सर्वविधव्यवस्था- मातनोति ॥
</p>

<p class="sub_title">
 यः कर्मफलं त्यजति, 
कर्माणि संन्यस्यति,
ततो निर्द्वन्द्वो भवति  ॥४८ ॥
</p>

<p>
ननु मायान्तितीर्षुर्भक्तः सकलान्यपि 
कर्मफलानि परित्यजेत् । कर्मसंन्यासमप्याचरेदित्युक्तिरन्योन्यव्याहता 
इति चेत्, 
न । कथमिति चेत् । संन्यासशब्दो त्यागं 
समर्पणञ्चाभिधत्ते । अत्रोभयार्थकत्वमपि 
संन्यासशब्दस्य स्वीकृत्यान्योन्यविरोधं 
विना व्याख्यातुं शक्यते । निषिद्धकर्माणि 
काम्यकर्माण्यपि सर्वथा परित्यजेयुः । 
अत्र न कोऽपि सन्देहः । नित्यनैमित्तिकानि 
सकलान्यपि कर्माण्यनुष्ठेयान्येव । 
तानि श्रद्धया विधाय फलं भगवते निवेदयेत् । 
देहभृता सकलकर्मपरित्यागः 
दुस्साध्य एवेतिभगवद्गीतादीनि शास्त्राणि 
निगदन्ति-न हि देहभृता शक्यं त्यक्तुं 
कर्माण्यशेषतः (भगवद्गीता 
१८.११), देहवान् न ह्यकर्मभृत् (भागवतम् 
६.१.४४) इति ।
</p>

<p>
तदेवं भगवति फलसमर्पणपूर्वककर्मानुष्ठानेन 
स भगवान् सुप्रीतः सुप्रसन्नो भूत्वा तान्भक्तान् 
मृत्युसंसारसागरादुद्धरते-
</p>

<p class="verse">
 ये तु सर्वाणि कर्माणि मयि संन्यस्य मत्पराः <br />
अनन्येनैव योगेन मां ध्यायन्त उपासते ॥ <br />
तेषामहं समुद्धर्ता मृत्युसंसारसागरात् <br />
भवामि न चिरात् पार्थ मय्यावेशितचेतसाम् ॥ <br />
</p>

<p class="reference">
 भगवद्गीता १२.६,७
</p>

<p>
अथवा कर्मत्यागः देहेन्द्रियादिषु 
कर्मकर्तृत्वमारोप्य आत्मनि तदकर्तृत्वभावनमप्यभिधत्ते । 
सति च तादृशज्ञाने कर्मत्यागः 
सुष्ठुसम्पन्नो भवति । एनमर्थं भगवद्गीतैवमाह-
</p>

<p class="verse">
 कर्मण्यकर्म यः पश्येदकर्मणि च कर्म यः <br/>
स बुद्धिमान् मनुष्येषु स युक्तः कृत्स्नकर्मकृत् ॥
</p>

<p class="reference">
 भगवद्गीता ४.१८
</p>

<p>
यद्यपि देहः कर्म करोति तथाऽपि 
असङ्गः आत्मा न किमपि करोति । अज्ञानिर्हि 
कर्माकुर्वन् तूष्णीम् उपविष्टोऽपि 
तस्य मनः संस्कारप्रेरितं सत् कर्मसु 
अनुषज्जते इति श्लोकस्यास्य निष्पिष्टार्थः ।
</p>

<p class="verse">
 त्यक्त्वा कर्मफलासङ्गं नित्यतृप्तो निराश्रयः <br />
कर्मण्यभिप्रवृत्तोऽपि नैव किञ्चित्करोति सः ॥
</p>

<p class="reference">
 भगवद्गीता ४.२०
</p>

<p class="verse">
 प्रकृत्यैव च कर्माणि क्रियमाणानि सर्वशः <br />
यः पश्यति तथाऽऽत्मानमकर्तारं स पश्यति ॥
</p>

<p class="reference">
 भगवद्गीता १३.२९
</p>

<p>
बालः भक्तश्च ध्रुवः भगवन्तं श्रीमन्नारायणमनेन 
श्लोकेन सुष्ठु तुष्टाव । स एष श्लोकः 
सन्दर्भेऽस्मिन्नतीव सङ्गच्छते-
</p>

<p class="verse">
 योऽन्तः प्रविश्य मम वाचमिमां प्रसुप्तां <br />
	सञ्जावयत्यखिलशक्तिधरः स्वधाम्ना <br />
अन्यांश्च हस्तचरणश्रवणत्वगादीन् <br />
	प्राणान्नमो भगवते पुरूषाय तुभ्यम् ॥
</p>

<p class="reference">
 भागवतम् ४.९.६
</p>

<p>
शीतोष्णरागद्वेष-सुखदुःखस्तुतिनिन्दा-मानापमानादीनि 
द्वन्द्वा इत्युच्यन्ते । तेभ्यो 
विनिर्मुक्तिरेव निर्द्वन्द्वो भवतीत्यस्य 
अर्थः । एतानि द्वन्द्वानि मानसं क्षोभयन्ति । 
क्षुब्धे च मनसि ज्ञानं वा भक्तिर्वा नोदेति । तस्मात् 
ते जय्या एव । तेभ्यः मनः अविचालितं 
स्यात् । सत्सु च द्वन्द्वेषु तत्कथंतरां 
सेत्स्यति? सूत्रस्थं 'ततः' इति पदं तत्प्रश>>मुत्तरति । 
निषिद्ध- कर्मणां त्यागेन कर्तव्यकर्मणां 
फलस्य भगवति समर्पणेन स्वार्थत्यागाच्च 
सत्त्वशुद्धिर्भवति । उपर्युक्तद्वन्द्वजन्यबाधानिरोधशाक्तिं 
समाप्नोति । द्वन्द्वमध्यनिपातकाले 
क्रियमाणतत्त्वविचारेण 
च तेषां परिणामं विरून्ध्महे । भगवद्गीताश्लोकस्यास्याध्ययनेन 
च द्वन्द्वनिरोधविचारे उपायान्तरमपि 
विद्योतते-
</p>

<p class="verse">
 येषां त्वन्तगतं पापं जनानां पुण्यकर्मणाम् <br />
ते द्वन्द्वमोहनिर्मुक्ता भजन्ते मां दृढव्रताः ॥
</p>

<p class="reference">
 भगवद्गीता ७.२८
</p>

<p>
द्वन्द्वातीताः दृढया भक्त्या 
भगवन्तं भजन्ते इत्यभिमतं चेत् भक्ताः 
द्वन्द्वातीताः भवन्तीत्यप्यर्थो द्योतते ॥
</p>

<p>
 श्रीरामकृष्ण उवाच
</p>

<p>
 धनिनां गृहेषु कर्मकुर्वाणाः 
दासदास्यादयो हि कर्तव्याचरणसमये 
'मत्स्वामिनो ननु इदं सर्वं, नेदमस्मदीयं' 
इति भावयन्ति । एवमेव सांसारिककर्तव्यनिर्वाहसमयेऽपि 
भावयेम । सर्वमेतत्कर्म भगवदीयम् । 
मदीयमिति न किञ्चिदस्ति । जपभगवदाराधनादिकान् 
श्रद्धया विधत्स्व । लौकिकीं कीर्तिं 
पुण्यञ्च आर्जिजिषया जपादिकं माऽनुतिष्ठस्व ।
</p>

<p>
 समापतितं यत्किमपि कार्यमजुगुप्समानः 
फलसङ्गकर्तृत्वत्याग- पूर्वकं 
समाचरेत् । किन्तु स्वेच्छयाऽनेककर्मलग्नमनस्कत्वमपि 
नोपकाराय कल्पते । तेन च भगवान्विस्म्रियते । 
कालीघाटस्थ- कालीदेवालयं 
गत्वा कालीमातुर्दर्शनमप्यकृत्वा 
देवालयाद्बहिः दानादिकरणेष्वेव 
मनः व्यापृणोति चेत् किं वा तेन सेत्स्यति! 
प्रथमतः जनसम्मर्दे कथञ्चित् मार्गं 
लब्ध्वा देवालयान्तर्गच्छेत् । भगवतीं 
दिदृक्षेत् । तदनन्तरं च प्रदेहि अथवा मा 
देहि वित्तं दीनेभ्यः ।
</p>

<p>
 अनासक्तिभावेन ये भूतेषु 
दयां कुर्वन्ति तानि च दानादिना तर्पयन्ति 
ते स्वयमात्मने मङ्गलमाचरन्ति । 
परेषामुपकारं मङ्गलञ्च भगवानादधाति ॥
</p>

<p class="sub_title">
 यो वेदानपि संन्यस्यति,
केवलम् अविच्छिन्नानुरागं लभते 
 ॥४९ ॥
</p>

<p>
वेदा ह्यस्माकं धर्मस्य आधारभूताः । 
तेषां त्यागे धर्महानिर्भवति ननु? विषयेऽस्मिन्वसिष्ठस्मृतिरप्येवमाह-वेदसंन्यसनाच्छूद्रस्तस्माद्वेदं 
न संन्यसेत् (वसिष्ठस्मृतिः 
१०५) । वेदे हि कर्मोपासनाज्ञानाख्यास्त्रयः 
काण्डा भवन्ति । आदिमे च भागद्वये काम्यकर्मोपासनेऽभिधीयेते 
तस्मात् वेदत्यागो नाम काम्यकर्मोपासनयोरेव 
त्यागः इत्यर्थः ।
</p>

<p>
भगवद्गीताऽप्येतदर्थे प्रमाणम्-
</p>

<p class="verse">
 त्रैगुण्यविषया वेदा निस्त्रैगुण्यो 
भवार्जुन
</p>

<p class="reference">
 भगवद्गीता २.४५
</p>

<p class="verse">
 यावानर्थ उदपाने सर्वतः संप्लुतोदके
तावान्सर्वेषु वेदेषु ब्राह्मणस्य विजानतः ॥
</p>

<p class="reference">
 भगवद्गीता २.४६
</p>

<p>
आत्मजिज्ञासूनां कर्तव्यान्यवबोधयन्नापस्तम्बो 
महार्षिराह- सत्यानृते सुखदुःखे 
वेदान् इमं लोकम् अमुं च परित्यज्य 
आत्मानमन्विच्छेत् (आपस्तम्बधर्मसूत्रम् 
२.२१.१३)
</p>

<p>
समर्थयति च श्रीमद्भागवतमेतदेव-
</p>

<p class="verse">
 यदा यमनुगृह्णाति भगवान् पुरूषः परः <br/>
स त्यजेत मातिं लोके वेदे च परिनिष्ठिताम् ॥
</p>

<p class="reference">
 भागवतम् ४.२९.४६
</p>

<p>
तथा च वेदोक्तकाम्यकर्माणि 
सर्वथा परिहरेयुरिति सम्पिण्डि- तार्थः । 
किन्तु स्वधर्मस्य भक्तियोगस्य 
चाविरूद्धानि कर्माणि कुर्वारन् । 
तत्फलानि च यदि भगवते समर्प्यन्ते 
तदपि वेदोक्तसंन्यास एव भवति । यतो 
हि समर्पणार्थकस्संन्यासशब्दो 
भवति ।
</p>

<p>
एतादृशवेदसंन्यासानुष्ठानेन 
निरन्तरं प्रीतिपूर्वकभगवदनु- 
स्मरणात्मकाविच्छिन्नानुरागो 
लभ्यते । तदा कर्माणि स्वयमेव परित्यजन्ति । 
नदीतरणानन्तरं यथा नौः परित्यज्यते 
तथेदमिति मन्तव्यम् ॥
</p>

<p>
 श्रीरामकृष्ण उवाच
</p>

<p>
 निरन्तरं कर्मानुतिष्ठेदिति 
न कोऽपि विधिः । उदिते च भगवत्प्रीतौ 
कर्माण्यस्मान् स्वयं परित्यजन्ति । 
श्रीरामनामश्रीहरिनामादिकं 
वा यदा उच्चिचरिषति तदा रोमाञ्चनाश्रुपातादयो 
यद्यनुभूयन्ते तदाप्रभृति जपनित्यकर्माद्याह्निकादीनामनुष्ठानावश्यकता 
नैव विद्यते । तदा पुरूषः कर्मपरित्यागादिष्वधिकरोति । 
विधानेऽस्मिन् कर्म कुसुमं भक्तिश्च 
फलमिति च मन्तव्यम् ।
</p>

<p>
 रामलक्ष्मणौ पम्पामगच्छताम् । 
स लक्ष्मणः पिपासार्दितं काकमेकं 
ददर्श । अनुपदं यतन्नपि सः काकः 
जलपानाय नाशक्नोत् । पप्रच्छ 
च श्रीराममस्य कारणम् । भ्रातः! 
एषः काकः महान्भक्तो भूत्वा दिवानिशं 
रामनाम जपति । सः यदि जलं पिपासति 
तदा जपः रोरूध्यते इति स काकः 
बिभेतीति श्रीरामः न्यगादीत् ॥
</p>

<p  class="sub_title">
 स तरति, स तरति, स लोकांस्तारयति 
 ॥५० ॥
</p>

<p>
ये खलु महानुभावाः एतावत्पर्यन्तोक्तानि 
सङ्गत्याग-महानुभाव- सेवन-निर्ममत्व-विविक्तस्थानसेवन-लोकबन्धोन्मूलन-निस्त्रैगुण्यत्व- 
योगक्षेमत्यागकर्मफलत्याग-कर्मसंन्यास-निर्द्वन्द्वत्व-वेदसंन्यास-अविच्छि 
न्नानुरागप्राप्तिरूपाणि द्वादश 
साधनान्यनुतिष्ठन्ति ते मायां मायाजन्य- 
संसारसागरं च न केवलं तरन्ति किन्तु 
परमया कृपया बद्धजीवान् तारयन्ति 
च । एतादृशानां महात्मनां सत्वादेव जगदिदं 
ऋद्धियुक्तं भूत्वा मायाजाले निपत्य 
बम्भ्रम्यमाणानां जीवानां मुमुक्षा च 
जायते ।
</p>

<p>
 नदीं तीर्त्वा जनाः स्वीयां नावं परोपकाराय 
यथा विहाय गच्छन्ति तद्वदेव तीर्णभवसागराः 
महात्मानः यादृशभगवत्पादसंसेवनेन 
मायामि-
 मामतरन् तादृशं भगवत्पादकमलं 
परेषाङ्कृते अत्रैव त्यक्त्वाऽगच्छन्निति 
भागवतमभिप्रैति-
</p>

<p class="verse">
 स्वयं समुत्तीर्य सुदुस्तरं द्युमन्  <br />
	भवार्णवं भीममदभ्रसौहृदाः <br/>
भवत्पदांभोरूहनावमत्र ते <br />
	निधाय याताः सदनुग्रहो भवान् ॥
</p>

<p class="reference">
 भागवतम् १०.२.३१
</p>

<p class="title">
 प्रेमाभक्तिः गौणीभक्तिश्च
</p>

<p class="title" id="12">
प्रेमाभक्तिः
</p>

<p class="sub_title">
 अनिर्वचनीयं प्रेमस्वरूपम् 
 ॥५१ ॥
</p>

<p>
ग्रन्थारम्भे हि प्रेमाभक्तिः परमप्रेमरूपा, 
अमृतस्वरूपा इति महार्षिः निरूच्य 
व्यवारीत् । परा भक्तिर्हि सच्चिदानन्दस्वरूपस्य 
परमात्मनः साक्षात्कारानन्तरं स्वभावतो 
बहिरभिव्यक्त-आनन्दस्वरूपा । तस्मात् 
सैव फलरूपा भक्तिः । सैव परमज्ञानभगवत्साक्षात्कारमोक्षानुभवादि- 
नामभिः अभिलप्यमानाऽवस्थाविशेषरूपाऽपि 
भवति । तद्भिन्ना साधनावस्थावस्थितभक्तिरेव 
अपरा भक्तिरित्युच्यते । अपरा भक्तिरेव 
गौणी भक्तिरित्यभिधीयते ।
</p>

<p>
अत्रैषाऽपरा भक्तिः पुनर्द्विधा विभक्ता । 
पराभक्तेरूपान्तिम- सोपानेऽवस्थिता 
तीव्रतमा भक्तिः प्रेमाभक्तिरिति 
तस्या अप्यधस्तन- सोपानावस्थिता 
सामान्यसाधकेषु परिदृश्यमाना 
प्रारम्भकालिकी भक्तिः गौणी 
भक्तिरिति कथ्यते ।
</p>

<p>
इत आरभ्य आपञ्चपञ्चाशत् सूत्रपर्यन्तम् 
एतां प्रेमाभक्तिम् ततः परम् आषष्टिसूत्रपर्यतं 
च गौणीभक्तिञ्च विवृणोति ।
</p>

<p>
अत्र विवृतः प्रेमा च एकोनपञ्चाशत्सूत्रोक्तोऽविच्छिन्नानुरागा- 
परनामधेयो निरन्तरभगवदनुभवः । 
अस्याऽऽन्तरिकानुभवरूपत्वात् 
अनिर्वाच्यो भवति । अग्रिमे च सूत्रे एष 
विषयः सदृष्टान्तं विवृतः । अत्रेदमवधेयम् । 
अद्वैतग्रन्थेषु मायानिर्वचनप्रसङ्गेषूपयुज्यमानानिर्वाच्यत्वम् 
अत्रोक्तात्तस्माद्भिन्नं भवति । तत्र हि 
माया इत्थं-रूपेति निर्वक्तुमशक्या । 
यतो हि सा तत्र स्वतोऽस्तित्वशून्या सदसद्भ्यामन्या 
भूत्वाऽनिर्व्याच्ये- त्युच्यते । 
अत्र तु भगवत्प्रेम्णः आन्तरानुभवोऽस्त्येव । 
स चानुभवः वाचामगोचर इत्येव 
प्रकृते वक्तुस्तात्पर्यम् । कुतस्तत्तथेत्यंशः 
अग्रेतन- सूत्रेण व्यज्यते ॥
</p>

<p class="sub_title">
 मूकास्वादनवत्  ॥५२ ॥
</p>

<p>
मूकः कश्चिदत्यन्तस्वादुतमवस्त्वेकमास्वादयन् 
आस्वाद्यमान- वस्तुनः स्वादुतां प्रति 
पृष्टः उत्तरितुमसमर्थो भवति । तथा 
च तस्य तत्पदार्थानुभव एव नास्तीति वक्तुं 
न शक्यते । तत्रानुभवसत्त्वेऽपि 
वागिन्द्रियाभावप्रयुक्तः 
तदभिव्यक्त्यभावः इत्येवावसीयते ।
</p>

<p>
अन्तः प्रेमाभक्त्यनुभवसत्त्वेऽपि 
बहिः तदानन्दानुभवमभिव्यङ्क्तुम् 
असमर्थो भवतीत्यंशमुपपादयितुं 
मूकदृष्टान्तोपात्तः । अत्राऽन्यदपि 
कारणं वर्तते । अस्माकं व्यवहारेषूपयुज्यमानास्सर्वेऽपि 
शब्दाः पञ्चेन्द्रियैरनु- भूयमानानुभवविवरणार्था 
भवन्ति । पञ्चेन्द्रियातीतविशेषानुभवमतीन्द्रि- 
यानुभवं च शब्दाः नोपवर्णयितुं 
शक्नुवन्ति । मनश्शास्त्रसम्बद्धान् विषयान् 
इतिहास-गणितशास्त्रैकसम्बद्धैः 
पारिभाषिकशब्दैः विवरितुं शक्यते 
किम्?
</p>

<p>
दृष्टान्तान्तरोऽप्यत्र सम्भवति । अश्रुतदृष्टपूर्वं 
नूत्नं प्राणिनमेकं प्रथमतो दृष्ट्वा 
यथावत् तद्विवरितुं कथं वा शक्यते? 
तस्य शृङ्गाः पशोरिव मुखं कपेरिव 
काङ्गरोरिव पादाः अश्वस्येव वालाः 
इति सुदीर्घविवरणे दत्तेऽपि शृण्वतां 
स प्राणिविशेषः बुद्धौ नावगाहते खलु?
</p>

<p>
अत्राप्येवमेवावगन्तव्यम् । 
तैत्तिरीयोपनिषदेवमाह-यतो 
वाचो निवर्तन्ते, अप्राप्य मनसा सह 
(२.९) । यद्ब्रह्म चिन्तयितुमपि 
मनसा न शक्यते तत् वाचा निरूपयितुं 
कथं शक्यते? 
अतः तत्र वाक् न प्रसरत्येव । एतादृशो 
ब्रह्मवित् न बिभेति कदाचन, कुतश्चन 
च ।
</p>

<p>
अन्योऽपि विचारः अत्रावगन्तव्यः । 
आन्तरिकेयं प्रेमाभक्तिः बाह्ये 
न कथञ्चनाऽभिव्यनक्तीति 
मन्तव्यम् । यतो हि सा कदाचित् नानाविधेन 
रूपेण अन्यदा अन्योन्यविरूद्धया 
रीत्या च अभिव्यक्तो भवति । माता किलानामयिनम्बालमादयते । 
यथेच्छं पाययति च । उदररोगिणं 
बालं तु बलादुपवासयति तिक्तमौषधञ्च 
पाययति । उभयोरप्यनयोः 
परस्पर- विरूद्धयोः कार्ययोः 
प्राक् उभयोर्विद्यमाना मातुः 
प्रीतिः असाधारणी विशिष्टा च ।
</p>

<p>
अस्याः प्रेमाभक्तेः अभिव्यक्तिक्रमम् 
अग्रिमं सूत्रं विवृणोति ॥
</p>

<p class="sub_title">
 प्रकाशते क्वापि पात्रे  ॥५३ ॥
</p>

<p>
अत्र सूत्रे प्रकाश्यते इत्यपि पठन्ति । 
तेन नार्थान्तरं भवति । अवि- च्छिन्नानुरागरूपप्रेमाभक्तिर्वाचामगोचरेत्युक्तिमात्रेण 
तस्या अस्तित्वं प्राकट्याञ्च नास्त्येवेति 
नैव भावयेयुः । योग्यपात्रस्य 
द्वारा सा सुतरामभिव्यनक्ति ।
</p>

<p>
मयूखमालिनः अंशवः निर्मले दर्पणे 
तत्सदृशवस्तुनि च मस्यक् प्रतिफलन्ति । 
तद्वदेव अरिषड्वर्गादिभिर्निर्मुक्ते 
दैवीगुणसम्पद्भिरलङ्कृते 
च हृदये प्रेमाभक्तिर्दृश्यत 
एव । विषयेऽस्मिन् भगवद्गीता एवमाह-
</p>

<p class="verse">
 ब्रह्मभूतः प्रसन्नात्मा न शोचति न काङ्क्षति <br />
समस्सर्वेषु भूतेषु मद्भाक्तिं लभते पराम् ॥
</p>

<p class="reference">
 भगवद्गीता १८.५४
</p>

<p>
विरला ह्येतादृशा व्यक्तय 
इत्याह भगवान् श्रीकृष्णः-
</p>

<p class="verse">
 मनुष्याणां सहस्रेषु कश्चिद्यतति सिद्धये <br />
यततामपि सिद्धानां कश्चिन्मां वेत्ति तत्त्वतः ॥ 
</p>

<p class="reference">
 भगवद्गीता ७.३
</p>

<p class="verse">
 बहूनां जन्मनामन्ते ज्ञानवान्मां प्रपद्यते <br />
वासुदेवस्सर्वमिति स महात्मा सुदुर्लभः ॥
</p>

<p class="reference">
 भगवद्गीता ७.१९
</p>

<p>
 श्रीरामकृष्ण उवाच
</p>

<p>
 केषाञ्चित् रागभक्तिः 
स्वतस्सिद्धा सती स्वयमेवोदेति । ते आबाल्याद्भगवदर्थे 
प्रह्लादवद्रुदन्ति ॥
</p>

<p class="sub_title">
 गुणरहितं, कामनारहितं, प्रतिक्षणं वर्धमानम्,
अविच्छिन्नं सूक्ष्मतरम् अनुभवरूपम् 
 ॥५४ ॥
</p>

<p>
प्रेमाभक्तेरनिर्वचनीयताकारणं 
विवृण्वन्नस्माकमुपकाराय 
तल्लक्ष- णानि निर्दिशति ।
</p>

<p>
अस्माकं प्रेमा यदि व्यक्तौ विद्यमानगुणविशेषमवलम्बते 
तदा तादृशगुणशून्यतादशायां 
वा गुणविपर्यये वा स नश्यति । अथवा 
स प्रेमा त्रिगुणात्मकवस्तून्यवलम्बते 
चेत् गुणानां वृद्धिह्रासादिमत्वात् 
प्रेम्णोऽपि परिणामः अवश्यं भावी । तदा 
न तस्याः प्रेमाभक्तेरविच्छिन्नत्वं 
सम्भवति । भगवतो गुणातीतत्वात् अथवा 
अनन्तपरिपूर्णगुणाऽऽकर- त्वात् 
एषा प्रेमाभक्तिः गुणरहितेत्युच्यते । 
भगवतो नैकमपि गुणमाश्रित्य केवलं 
भगवन्तमेव आश्रयते इति तदर्थः ।
</p>

<p>
प्रेमाभक्तौ हि प्रतिफलाकाङ्क्षाया 
अभावात् सा कामनाहरहिता भवति । भक्तो 
हि भगवतः लाभे आप्तकामो भूत्वा अन्यत्किञ्चित् 
न वाञ्छति । भगवतः पूजावसाने पठ्यामानश्लोकेष्वन्यतमः 
श्लोकः सन्दर्भेऽस्मिन् अत्यन्तं सङ्गच्छते-
</p>

<p class="verse">
 	प्रीयतां पुण्डरीकाक्षः <br />
		सर्वयज्ञेश्वरो हरिः <br />
	तास्मिंस्तुष्टे जगत्तुष्टं <br />
		प्रीणिते प्रीणितं जगत् ॥
</p>

<p>
द्रौपद्या अक्षयपात्रस्थं पुलाकं 
जग्ध्वा दूर्वाससा समं समस्तं मुनिनिकरमपि 
भगवान् श्रीहरिस्तोषयामासेति 
महाभारती कथा अत्रानुसन्धातव्या ।
</p>

<p>
सेयं प्रेमाभक्तिरनुक्षणं वर्धत 
एव यतो हि सा नश्वराणि असुखानि सीमितवस्तूनि 
नालम्बते । अपि तु अनन्तमच्युतं सकलहेयप्रतिभटं 
परमात्मानमालम्बते । भक्त्या हि सत्त्वशुद्धिर्जायते । 
ततश्चातिशयित- परमात्मज्ञानं 
ततश्च भगवति विशिष्टा भक्तिप्रीत्यादयः 
क्षणे क्षणे अभिवर्धन्त एव । भगवत्प्रेमा हि 
सितपक्षेन्दुवत् वर्धते । किन्तु तत्र पौर्णमासी 
नास्ति, अभिवृद्धेनzरन्तर्यात् ।
</p>

<p>
अथ च भगवतोऽनाद्यनन्तत्वात् 
तद्विषये प्रवहमाना प्रेमाभक्ति- 
रप्यनन्ता भूत्वा तैलधारावदविच्छिन्ना 
भवति । तस्याः निर्हेतुकत्वादनित्या 
न भवति । कारणजन्यं हि कार्यजातं 
विनष्टं भवति । तस्या मधुरिमा त्वन्यादृशी । 
सकृदास्वादितायाञ्च तस्यां तस्याः 
तित्यक्षा न जायत एव ।
</p>

<p>
इन्द्रियेभ्यः जायमाना अनुभूतिः 
स्थूला । एषाऽनुभूतिस्तु इन्द्रिया- तीतत्वात् 
सूक्ष्मतरा भवति । यतो हि स भगवान् अणोरणीयान् 
इति कथयति उपनिषत् (कठोपनिषत् 
२.२०) । आत्मसुखमधिकृत्य वदन्तीय- 
मेवोपनिषदेवमुद्घोषयति-
</p>

<p class="verse">
 तदेतदिति मन्यन्तेऽनिर्देश्यं परमं सुखम् <br />
कथं नु तद्विजानीयां किमु भाति विभाति वा ॥ 
</p>

<p class="reference">
 ५.१४
</p>

<p>
सैषा प्रेमाभक्तिरनुभवरूपा । 
अग्नेरूष्णतेत्युक्तिवत् प्रेम्णः 
प्रेमत्व- मित्युक्तिरपि भवति । 
परमात्मनः प्रेमस्वरूपत्वात् प्रेमाऽपि 
तस्यानुभव- रूपमेव प्राप्नोति । 
बृहदारण्यकोपनिषदेवं घोषयति-
</p>

<p class="verse">
 तदेतद् ब्रह्म अपूर्वम् अनपरम् अनन्तरम् <br />
अबाह्यम्, अयमात्मा ब्रह्म सर्वानुभूः ॥ 
</p>

<p class="reference">
 बृहदारण्यकोपनिषत् २.५.१९
</p>

<p>
आनन्दमयत्वात् ब्रह्मणः (प्रेमाभक्तेः) 
तस्यानुभवोऽपि आनन्दमयो भवति ॥
</p>

<p class="sub_title">
 तत्प्राप्य तदेवावलोकयति, 
तदेव शृणोति, तदेवभाषयति,
तदेव चिन्तयति  ॥५५ ॥
</p>

<p>
लोहितसुलोचनधारिणः पुरूषस्य 
सर्वमपि जगत् लोहितायते । दृष्टिं 
ज्ञानमयीं कृत्वा पश्येद् ब्रह्ममयं 
जगत्, ज्ञानमय्या 
दृष्ट्या जगतः ब्रह्ममयत्वं पश्येत् 
इति वेदान्तवाक्यमपि वर्तते । भक्तियोगी 
यदा अविच्छिन्नानुरागापरनामधेयप्रेमाभक्तिमवाप्नोति 
तदा तस्य सर्वमपि जगत् भगवत्प्रेमात्मकं 
भवति । स सर्वमपि प्रपञ्चं परमात्मात्मकमेव 
पश्यति । तस्मात् तेन यत्किञ्चिद्दृष्टं 
श्रुतं उक्तं चिन्तितं सर्वमपि भगवत्प्रेमात्मकमेव 
भवति । अत एव सुभाषितमेकमेवं वदति-
</p>

<p class="verse">
 सर्वं धनमयं लुब्धाः कामुकाः कामिनीमयम् <br />
नारायणमयं धीराः पश्यन्ति परमार्थतः ॥
</p>

<p>
छान्दोग्योपनिषत् ब्रह्मणो 
भूमत्वमेवं वर्णयति: यत्र नान्यत् 
पश्यति नान्यत् शृणोति नान्यद् विजानाति 
स भूमा (७.२४.१) । भूमस्वरूपस्य परमात्मनो 
साक्षादनुभूत्यनन्तरं परमात्मानं 
विना नान्यत् पश्यति । एतादृशानुभवसहकारिण्याः 
प्रेमाभक्तेरूदयसमयेऽपि 
तज्ज्ञानमवश्यं- भाव्येव ननु? नदीसमुद्रसङ्गमस्थले 
सामुद्रजलीयं लावण्यं नदीजलेऽपि 
दृश्यते खलु? तथैव अत्राऽपीत्यवधेयम् ।
</p>

<p>
भक्तानेतादृशान्प्रति भगवद्गीता 
एवमाह-
</p>

<p class="verse">
 यो मां पश्यति सर्वत्र सर्वं च मयि पश्यति <br />
तस्याहं न प्रणश्यामि स च मे न प्रणश्यति ॥
</p>

<p class="reference">
 भगवद्गीता ६.३०
</p>

<p class="verse">
 मच्चित्ता मद्गतप्राणा बोधयन्तः परस्परम् <br />
कथयन्तश्च मां नित्यं तुष्यन्ति च रमन्ति च ॥
</p>

<p class="reference">
 भगवद्गीता १०.९
</p>

<p>
सूत्रस्यास्याध्ययनसमये 
षटत्रिंशत्तमं सप्तात्रिंशत्तमं सूत्रे 
पुनरवलोक- नीये ।
</p>

<p>
तदेव भाषयति इति पाठः केषुचन 
सूत्रग्रन्थेषु नैवास्ति । अस्ति चेत् सुष्ठु 
भवति ॥
</p>

<p>
 श्रीरामकृष्ण उवाच
</p>

<p>
 भगवन्तमास्माकीनप्राकृतचक्षुषाऽवलोकयितुं 
न शक्यते । स भगवान् तादृशाय भक्ताय 
दिव्यं चक्षुर्ददाति येन भक्तः तं 
द्रक्ष्यति । भगवद्गीतायां स भगवान् 
श्रीकृष्णः भक्तायार्जुनाय 
दिव्यं चक्षुः प्रददौ । साधनानुष्ठानं 
कुर्वतो भक्तस्य प्रेममयं शरीरमुत्पद्यते ।
</p>

<p>
 भक्तस्याऽपि एकाकारं 
ज्ञानमुत्पद्यते । तस्य भगवानेव सर्वं 
भवति । भगवतो सर्वात्मकत्वं सः अनुभवति । 
तेन विना न किमपि वर्तते इत्यनुभूतिः 
तस्य भवति । भक्तेः परिपक्वावस्थायाम् 
एतादृशं ज्ञानमुत्पद्यते । पित्तरोगोपहतस्य 
सर्वमपि पीतवर्णतया भासते । राधा हि श्यामं 
(श्रीकृष्णं) चिन्तयन्ती सती सर्वमपि 
श्यामाकारतयैव पश्यति स्म । 
अन्ते सा राधा आत्मानमपि श्याममजानात् । 
भक्तोऽपि तमेव परमात्मानं चिन्तयन् 
आत्मनोऽहन्तां निरस्यति । ततश्च तस्मिन्नात्मानं 
आत्मनि च तं पश्यति ।
</p>

<p>
 हनुमानेवमकथयत्-'अहं 
तु तिथिनक्षत्रादिकं न जानामि; मम तु 
सर्वदा श्रीरामचिन्तैव भवति ।' भगवति 
पूर्णविश्वासस्य अथवा महाविश्वासस्य 
सत्त्वे ईदृशावस्था उत्पद्यते ॥
</p>

<p class="title" id="13">
 गौणीभक्तिः
</p>

<p class="sub_title">
 गौणी त्रिधा गुणभेदाद् आर्तादिभेदाद्वा 
 ॥५६ ॥
</p>

<p>
 गौणीभक्तिस्तु प्रेमाभक्तितो 
अवरा । सूत्रकारास्त्वेनां त्रिधा विभजते । 
अग्रिमे सूत्रे तेषां व्यत्यासं निर्वक्ति ।
</p>

<p>
 गौणीभक्तेः वर्गाकरणं 
द्विधा भवति । प्राथमिको विभागः त्रिगुणानुसारी 
भवति । भागवते कपिलोपदेशप्रकरणे 
एष विचारः दृश्यते-
</p>

<p class="verse">
 भक्तियोगो बहुविधो मार्गैर्भामिनि भाव्यते <br />
स्वभावगुणमार्गेण पुंसां भावो विभिद्यते ॥
</p>

<p class="verse">
 अभिसन्धाय यो हिंसां दम्भं मात्सर्यमेव वा <br />
संरम्भी भिन्नदृग्भावं मयि कुर्यात् स तामसः ॥
</p>

<p class="verse">
 विषयानभिसन्धाय यश ऐश्वर्यमेव वा <br />
अर्चादावर्चयेद् यो मां पृथग्भावस्स राजसः ॥
</p>

<p class="verse">
 कर्मनिर्हारमुद्दिश्य परस्मिन् वा तदर्पणम् <br />
यजेद् यष्टव्यमिति वा पृथग्भावस्स सात्त्विकः ॥
</p>

<p class="reference">
 भागवतम् ३.२९.७-१०
</p>

<p>
 पुराणेषु एतत् त्रिविधभक्तिरेवं 
दृष्टान्तयन्ति-
</p>

<p>
 १. भस्मासुर-व्याधकण्णप्पौ तामसभक्तेः; 
२. रावण-बाणासुरौ राजसभक्तेः; 
३. प्रह्लाद-उद्धव-नारदाः सात्त्विकभक्तेश्च 
दृष्टान्ता भवन्ति ।
</p>

<p>
 अथ द्वैतीयीकं वर्गाकरणम् । 
अत्र भगवद्गीताया श्लोकमेतत् प्रमाणम्-
</p>

<p class="verse">
 चतुर्विधा भजन्ते मां जनास्सुकृतिनोऽर्जुन <br />
आर्तो जिज्ञासुरर्थार्था ज्ञानी च भरतर्षभ ॥ <br />
तेषां ज्ञानी नित्ययुक्त एकभक्तिर्विशिष्यते ।
</p>

<p class="reference">
 भगवद्गीता ७.१६, १७
</p>

<p>
कष्टपरम्परयाऽभिव्याप्तः 
आर्त इत्युच्यते । धनादिप्रापञ्चिकवस्तु- 
कामना-विशिष्टोऽर्थार्थात्युच्यते । 
परमार्थतत्त्वजिज्ञासुर्जिज्ञासुर्भवति । 
तदभिज्ञ एव (ब्रह्माभिज्ञ एव) ज्ञानी जीवन्मुक्तः 
पराभक्तिसम्पन्नश्चे- त्युच्यते । 
तस्मात् सः गौणभक्तानां वर्गे नान्तर्भवति । 
विहाय तं शेषाः त्रय एव भवन्ति ।
</p>

<p>
आर्तभक्तेः गजेंद्रद्रौपदीदृष्टान्तौ 
भवतः । अर्थार्थाभक्तेः ध्रुवः दृष्टान्तायते । 
तत्त्वजिज्ञासुभक्तेः उद्धवमुदाहरन्ति ।
</p>

<p>
 सत्यपि तारतम्ये एतेषु भक्तेषु 
सर्वेऽपि सुकृतिनः पुण्यभाजः इति 
न विस्मर्तव्यम् । अन्यथा ते सर्वे भगवन्तमनाश्रित्य 
अन्यान्मानवान्वा क्षुद्रदेवता वा आश्रिता 
भवेयुः ॥
</p>

<p>
 श्रीरामकृष्ण उवाच
</p>

<p>
 भक्ताः उत्तम-मध्यम-अधमभेदेन 
त्रिविधाः । यद्यदहं पश्यामि तत्सर्वमपिभगवत्स्वरूपमिति 
उत्तमभक्तो भावयति । स भगवा- 
नन्तर्यामिरूपेण वर्तते इति मध्यमभक्तो 
कथयति । अधमभक्तस्तु आकाशे 
हस्तं प्रसार्य संज्ञां कुर्वन् तत्र भगवान् वर्तते-आविर्भवतीति 
वदति ।
</p>

<p>
 यो यस्य भावः सः तेनैव रूपेण 
भगवन्तं पश्यति । तामसः भक्तः कालीमाता 
अजां भक्षयतीति कथयति । तथैव बालिं 
ददाति । राजसस्तु भक्तः विविधव्यञ्जानोपेतमन्नं 
भगवते निवेदयति । सात्त्विक- 
भक्तेन क्रियमाणा पूजा परेषां न 
चक्षुर्विषयं भवति । तस्य पूजा 
डम्भादिमुक्ता भूत्वा शान्ता वर्तते । कुसुमादिपरिकराभावे 
केवलं बिल्वमात्रेण गङ्गाजलादिना वा 
पूजयति । गुणातीतः भक्तः बालवद्भवति । 
भगवन्नाम्नां जप एव तस्य पूजा भवति ।
</p>

<p>
 यद्यपि तामसराजसभक्तौ 
तथैव आर्तार्थार्थिभक्तौ च कामना- 
परतन्त्रौ भवतः, तथाऽपि ते सकामभक्तिमन्तोऽपि 
अन्ते निष्कामभक्ता भवन्ति ॥
</p>

<p class="sub_title">
 उत्तरस्माद् उत्तरस्मात् पूर्वपूर्वा 
श्रेयाय भवति  ॥५७ ॥
</p>

<p>
अस्मिन् सूत्रे उत्तरस्मात् श्रेयाय 
इत्युभयमप्यपाणिनीयं 
भवति । उत्तरस्याः श्रेयसे इति च अत्र 
प्रयोगः भवेत् । अथापि आर्षप्रयोगत्वात् 
साधुः ।
</p>

<p>
श्रेयःपदेन आध्यात्मिकौन्नत्यं 
मोक्षश्च उच्येते ।
</p>

<p>
तामसभक्ते राजसी भक्तिः तदपेक्षया 
सात्त्विकी भक्तिः श्रेष्ठा इति सर्वसम्मताभिप्रायः ।
</p>

<p>
द्वितीयस्मिन् विषये व्याख्यातृषु 
मतभेदः वर्तते । केषाञ्चित्पक्षे आर्तभक्तितो 
अर्थार्था भक्तिः वरा । तदपेक्षया च जिज्ञासुभक्ति- 
रत्युत्तमा । महत्सङ्कटमध्यपतितो 
भक्तः भगवन्तं तत्परिहाराय प्रार्थयते । 
परिह्ते च तत्सङ्कटे विस्मरति भगवन्तं 
तत्परिहारकारणम् । विशिष्टकष्ट- 
परम्परयाऽपीडितोऽपि अर्थार्था भक्तः 
स्वाभीप्सितार्थसिद्ध्यै सदा तं प्रार्थयते । 
तस्मादेव कारणात् स पूर्वस्मादुत्तमः । 
अत्राऽपि स भगवानस्य आशापरिपूरणार्थमेव 
केवलम् अभीप्सितः । न तु भगवदनुभूत्यर्थं 
स अपेक्षितः । जिज्ञासोस्तु अपरिहार्याः 
समस्याः न सन्त्येव । सतीष्वपि समस्यासु 
तत्परिहारार्थं भगवन्तं स न आश्रयते । 
स परतत्त्वज्ञानं तज्जन्यं मोक्षं च अपेक्षते । 
तदर्थमेव हि स भगवन्तं भजते । तस्मादेव स 
तदितरेभ्यो भिद्यते ।
</p>

<p>
एतद्व्याख्यानुसारेण भगवद्गीतासु 
प्रदत्तः (७.१६) आर्तो जिज्ञासु- रर्थार्था 
इति क्रमः किञ्चिदिव अत्र व्यत्यस्तः । 
मूले विद्यमानक्रमः छन्दस्सौकर्यायैव 
न तु अर्थदृष्ट्या तथोक्तः इति तेषां 
वादवैखरी ।
</p>

<p>
 परे तु गीताक्रममेव अनुरून्धानाः 
व्याख्यातुं प्रयतन्ते । तत्क्रमेण 
अर्थार्थाभक्तापेक्षया जिज्ञासुभक्तः 
तदपेक्षया आर्तभक्तश्च उत्तमो भवति । 
अत्र आर्तशब्देन रोगादिभिर्वा दस्युभिर्वा 
व्याघ्रादिहिंस्रप्राणिभिर्वा 
उपद्रुतः इति नार्थः । किन्तु भगवत्कृपैकनिष्ठः 
दैन्येन तत्साक्षात्कारमेव प्रार्थयन् 
पुरूष उच्यते इति ते व्याख्यान्ति ।
</p>

<p>
एतद्गीताश्लोकानुसारेण 
तुरीयः ज्ञानी भक्त एव सर्वस्मादुत्तमः । 
अत्र विषये एका दन्तकथा श्रूयते । परिपक्वावस्थामास्थितजिज्ञासु- 
भक्तस्य पुरतो भगवान् आविर्भूय, 
''यदिच्छसि तदर्थय'' इति तमनुयुयोज । 
भगवद्दर्शनादेव तृप्तः स भक्तः 
उत्ततार, ''नाहम् अन्यदिच्छामि वितर 
मे त्वं यद्यदिच्छसि'' इति । तदा स भगवान् 
'त्वं सर्वा अप्याशा जित्वा मामाशापाशैर्बिभन्त्स्यसि' 
इति तमुक्त्वा तं स्वस्मिन्नेव अन्तर्भावयामास । 
तस्मादेव गीताचार्यः अग्रे गत्वा 
ज्ञानी त्वात्मैव मे मतम् इति घोषयामास 
(भगवद्गीता ७.१८) ।
</p>

<p>
गौणीभक्तिरन्यत्प्रकारापि 
भवति । सैषा नवविधभक्तिरित्यपि 
कथ्यते । भागवते सा भक्तिरेवं विवृता-
</p>

<p class="verse">
 श्रवणं कीर्तनं विष्णोः स्मरणं पादसेवनम् <br />
अर्चनं वन्दनं दास्यं सख्यमात्मनिवेदनम् ॥ <br />
इति पुंसाऽर्पिता विष्णौ भक्तिश्चेन्नवलक्षणा <br />
क्रियते भगवत्यद्धा तन्मन्येऽधीतमुत्तमम् ॥
</p>

<p class="reference">
 भागवतम् ७.५.२३,२४
</p>

<p>
एतदेव अध्यात्मरामायणे अरण्यकाण्डे 
श्रीरामः शबरीमेव- मुपदिदेश 
(१०.२२-२७)-
</p>

<p class="verse">
 सतां सङ्गतिरेवात्र साधनं प्रथमं स्मृतम् <br />
द्वितीयं मत्कथालापः तृतीयं मुद्गुणेरणम् ॥ <br />
व्याख्यातृत्वं मद्वचसां चतुर्थं साधनं भवेत् <br />
आचार्योपासनं भद्रे मद्बुद्ध्याऽमायया सदा ॥ <br />
पञ्चमं पुण्यशीलत्वं यमादि नियमादि च <br />
निष्ठा मत्पूजने नित्यं षष्ठं साधनमीरितम् ॥
</p>

<p class="verse">
 मम मन्त्रोपासकत्वं साङ्गं सप्तममुच्यते <br />
मद्भक्तेष्वधिका पूजा सर्वभूतेषु मन्मतिः ॥ <br />
बाह्यार्थेषु विरागित्वं शमादिसहितं तथा <br />
अष्टमं नवमं तत्त्वविचारो मम भामिनि ॥
</p>

<p>
गौणभक्तेरेते प्रकाराः साधकानामत्यन्तमुपकाराय 
कल्पन्ते ॥
</p>

<p class="sub_title">
 अन्यस्मात् सौलभ्यं भक्तौ  ॥५८ ॥
</p>

<p>
पञ्चाविंशतितमे सूत्रे पराभक्तेः 
फलस्वरूपत्वात् कर्म-ज्ञान- योगेभ्योऽपि 
सा अधिकतरेति निरूपिता । एवमेव 
भक्तिमार्गोऽप्ये- भ्योऽधिक इति 
प्रतिष्ठापितः ।
</p>

<p>
अविच्छिन्नानुरागरूपा प्रेमाभक्तिः 
शीघ्रमेव पराभक्त्यनुभूतिं प्रापयति 
भक्तम् । किन्त्वत्र कश्चन सन्देहः । तादृशानुभूतिदशां 
प्राप्तुं गौणीभक्तिरेकैव साधनं 
वा? शास्त्रग्रन्थेषु आध्यात्मिकजीवनमधिकृत्य 
विभिन्नानि साधनानि निरूपितानि । तान्यपि 
अभ्यसितुं शक्यन्ते हि? कुतो वा गौणी 
भक्त्या एव प्राधान्यमिति संशयं 
निराकर्तुमेतत्सूत्रं प्रवृत्तम् ।
</p>

<p>
अन्यच्च; आस्तां नाम भक्तिरभ्यधिका 
सर्वेभ्यो इतरेभ्यः मार्गेभ्यः । तस्या 
तथात्वेऽपि सा क्लेशसाध्याऽपि भवितुमर्हति 
किल? हिमवत्पर्वतः सर्वेभ्यो पर्वतेभ्यः 
उत्तुङ्गतमः । अथाऽपि तस्य आरोहणमपि 
क्लिष्टतरं भवतीत्यत्र नास्ति सन्देहलेशोऽपि ।
</p>

<p>
एवं प्राप्ते प्रतिवक्ति-भक्तिः 
इतरसाधनेभ्यः सुलभेति । अग्रिमसूत्रद्वयेन 
कारणानि निरूपयति । गौणीभक्तेः 
सौलभ्यताविषये गीता-भागवतादिग्रन्थेभ्यः 
श्लोकानुद्धरामः-
</p>

<p class="verse">
 अपि चेत्सुदुराचारो भजते माम् अनन्यभाक् <br />
साधुरेव स मन्तव्यः सम्यग्व्यवसितो हि सः ॥
</p>

<p class="reference">
 भगवद्गीता ९.३०
</p>

<p class="verse">
 क्षिप्रं भवति धर्मात्मा शश्वच्छान्तिं निगच्छति<br />
कौन्तेय प्रतिजानीहि न मे भक्तः प्रणश्यति ॥
</p>

<p class="reference">
 भगवद्गीता ९.३१
</p>

<p class="verse">
 मां हि पार्थ व्यपाश्रित्य येऽपि स्युः पापयोनयः<br />
स्त्रियो वैश्यास्तथा शूद्रास्तेऽपि यान्ति परां गतिम् ॥
</p>

<p class="reference">
 भ.गी. ९.३२
</p>

<p class="verse">
 श्रेयस्स्रुतिं भक्तिमुदस्य ते विभो<br />
	क्लिश्यन्ति ये केवलबोधलब्धये <br />
तेषामसौ क्लेशल एव शिष्यते<br />
	नान्यद्यथा स्थूलतुषावघातिनाम् ॥
</p>

<p class="reference">
 भागवतम् १०.१४.४
</p>

<p class="verse">
 कोऽतिप्रयासोऽसुरबालका हरेः<br />
	उपासने स्वे हृदि छिद्रवत्सतः<br />
स्वस्यात्मनस्सख्युरशेषदेहिनां<br />
	सामान्यतः किं विषयोपपादनैः ॥
</p>

<p class="reference">
 भागवतम् ७.७.३८
</p>

<p class="verse">
 नालं द्विजत्वं देवत्वम् ऋषित्वं वाऽसुरात्मजाः <br />
प्रीणनाय मुकुन्दस्य न वृत्तं न बहुज्ञता ॥
</p>

<p class="verse">
 न दानं न तपो नेज्या न शौचं व्रतानि च<br />
प्रीयतेऽमलया भक्त्या हरिरन्यद् विडम्बनम् ॥<br />
</p>

<p class="reference">
 भागवतम् ७.७.५१, ५२
</p>

<p>
अन्योऽप्यत्र विषये जनप्रियश्लोकः 
एवं वर्तते-
</p>

<p class="verse">
 तुलसीदलमात्रेण जलस्य चुलुकेन च <br />
विक्रीणीते स्वमात्मानं भक्तेभ्यो भक्तवत्सलः ॥
</p>

<p>
अन्ते भक्तिमार्गस्य सुलभताविषये 
एतावद्वक्तुं प्रभवामः । अत्र हि सर्वेषामप्यधिकारः 
वर्तते । जन्म-विद्या-संस्कार-तपः-शीलादीनां 
विचार एव नास्ति । सर्वकाल-सर्वदेश-सर्वावस्थास्वपि 
भक्तियोगमभ्यसितुं शक्यते । 
विना भक्तिम् अन्यन्न किमपि भगवान्वाञ्छति । 
'अहं भवदीयः' इति सकृदुक्तिमात्रेणापि 
विद्रुतो भगवान् आस्माकीनं सर्वमप्यभीप्सितं 
प्रपूरयति ॥
</p>

<p>
 श्रीरामकृष्ण उवाच
</p>

<p>
 शास्त्रचोदितानि सर्वाण्यपि 
कर्माणि कर्तुं समयः कुत्र वर्तते? 
कलौ हि देहिनामायूंषि ह्रस्वानि भवन्ति । 
मनांसि चान्नगतप्राणानि । एवं स्थिते 
कथन्तरां कठोरतपः आचरितुं 
शक्यते? अतः अप्रयोजक- 
कर्माण्युज्झित्वा सप्रयोजनान्येव 
कर्माणि कार्याणि ।
</p>

<p>
 अस्मिन् कलियुगे ज्ञानयोगः 
कठिनतमः । देहात्मताबुद्धिः नापैत्येव । 
सत्याञ्च देहबुद्ध्यां रूप-रस-गन्ध-स्पर्श-शब्दरूपविषय- 
वासना सर्वदा वर्तत एव । सत्याञ्च तद्वासनायां 
'सोऽहं' बुद्धिः नोदेत्येव ॥
</p>

<p class="sub_title">
 प्रमाणान्तरस्य अनपेक्षत्वात्, 
स्वयं प्रमाणत्वात्  ॥५९ ॥
</p>

<p>
भक्तीतरेषु साधनमार्गेषु श्रुतिस्मृत्यादिशास्त्राणां 
तर्कविचाराणाम् आचार्याणां 
च आवश्यकता वर्तते । भक्तिर्हि मानसोऽनुभवः । 
तस्मात् प्रमाणान्तरं नैवापेक्षते ।
</p>

<p>
बुभुक्षापिपासासुखदुःखादीनां 
ज्ञानार्थं तेषां सत्यत्वाऽसत्यत्व- ज्ञानार्थञ्चान्यत्प्रमाणापेक्षा 
नास्ति । भक्तिः प्रीतिस्वरूपा भवति । 
यदा च वयं जगति अन्यान् प्रीणीमः 
तदा न तत्र प्रमाणान्तरमुपदर्शयामः 
खलु? एवमेवात्रापि ॥
</p>

<p class="sub_title">
 शान्तिरूपात् परमानन्दरूपाच्च 
 ॥६० ॥
</p>

<p>
 स्वतःप्रमाणत्वेन सुलभत्वेन 
च केवलं भक्तिरूत्तमोत्तमेति 
न मन्तव्यम् । लोके हि दुःखमपि 
स्वतः प्रमाणान्तरं विना ज्ञायते । अन्यानपेक्षितं 
सुलभं वस्तु मूल्येन हीयते इत्याक्षेपः 
अत्र परिह्रियते । भक्तिः शान्तिमानन्दञ्चाऽऽददाना 
परमसुखावहा भवति ।
</p>

<p>
 इतरसाधनमार्गेषु लक्ष्यप्राप्त्यनन्तरं 
शान्त्यानन्दादयः लभ्यन्ते । साधनानुष्ठानवेलायान्तु 
क्लेशोऽधिकतरः तेषां भवति । न 
शान्त्यादयः सम्भवन्ति । कर्मानुष्ठानवेलायां, 
साधनचतुष्टयाऽभ्याससमये 
यम- नियमादीनाञ्चानुष्ठानसमये 
देहेन्द्रियमनोभिरनुभूयमानान्क्लेशान् 
जानन्त्येव महासाधकाः ।
</p>

<p>
 परन्तु न तथा भक्तियोगः । भक्तिर्हि 
प्रेमरूपेति पूर्वमेवोक्ता । सा प्रीतिः 
दैवेन प्रदत्ता सहजा च भूत्वा सर्वानपि व्यापृणोति । 
तस्या भगवत्परताऽऽपादनमेव भक्तिः । 
तस्मात्सा सर्वदा शान्त्यानन्दादिभिः साधकं 
संवर्धयति ।
</p>

<p>
 तस्मात् भक्तेः सौलभ्यताविषये 
एतान्यपि कारणानीति मन्तव्यम् ॥
</p>

<p class="title"  id="14">
 गौणभक्तिसाधकाय मार्गदर्शनम्
</p>

<p class="sub_title">
 लोकहानौ चिन्ता न कार्या;
निवेदितात्मलोकवेदत्वात्  ॥६१ ॥
</p>

<p>
भक्तेर्हि ज्ञानयोगादिभ्योऽधिकत्वं, 
सौलभ्याधिक्यञ्चेतरेभ्यः 
साधनमार्गेभ्यः मार्गस्यास्य सर्वसाधारणत्वं 
च काममभ्युपगच्छेम । किन्तु 
अत्र अव्यावृत्तभजनस्य अविच्छिन्नानुरागस्य 
अन्तरनीतत्वात् भक्तस्य लौकिकव्यवहारः 
हीयते । तेन च धनहानिः, जनसम्पर्कपरिक्षयः, 
बान्धवजनदूरीकरणं, अन्ते च कर्तव्यच्युतिश्च 
भवितार इति चेद् अत्राऽऽह सूत्रकारः-
</p>

<p>
भक्तो हि चिन्तामेनामीषदपि मनसि 
न कुर्यात् । मानसे प्रविष्टायाञ्चेदृशचिन्तायां 
भक्तेरभिवृद्धिर्विकुण्ठिता 
भवति ।
</p>

<p>
कुतो वा चिन्तामेनां न कुर्यात्? 
यतो हि भक्तः सर्वात्मना स्वजीवितावलम्बनार्थं 
भगवन्तमेवाश्रयते । स्वीयदेहेन्द्रियमनांसि 
लौकि- कानि धार्मिकाणि च कर्माणि 
सर्वाणि भक्तः भगवति समर्पयति । 
तस्मात्तेषां योगक्षेमं स भगवानेव वक्ष्यति । 
तदर्थं च स परमपुरूषः नैकेन विधानेन 
बहुषु स्थलेषु भक्तमाश्वासयति-
</p>

<p class="verse">
 कौन्तेय प्रतिजानीहि न मे भक्तः प्रणश्यति
</p>

<p class="reference">
 भगवद्गीता ९.३१
</p>

<p class="verse">
 अनन्याश्चिन्तयन्तो मां ये जनाः पर्युपासते <br />
तेषां नित्याभियुक्तानां योगक्षेमं वहाम्यहम् ॥ इति ॥
</p>

<p class="reference">
भगवद्गीता ९.२२
</p>

<p>
एतादृशशरणागत्यनुषाठातारः 
महानुभावाः महाभक्ताः एव- मेवाऽऽश्वासयन्ति 
भगवच्छरणान् । भगवद्रामानुजसम्प्रदायानुयायिनः 
भक्ताः एवं वदन्ति-
</p>

<p class="verse">
 चिन्तां कुर्यान्न रक्षायै विक्रीतस्य  यथा पशोः <br />
तथाऽर्पयन् हरेर्देहं विरमेदस्य रक्षणात् ॥ इति  ॥
</p>

<p>
एतत्सूत्रव्याख्यानमिव स्थितं 
श्लोकमेतत् पश्यत-
</p>

<p class="verse">
 निवेदितात्मभिश्चिन्ता कार्या क्वापि कदाऽपि न <br />
निवेदनं च स्मर्तव्यं सर्वदा तादृशैर्जनैः ॥
</p>

<p>
भक्तिमार्गे सुप्रसिद्धाः वल्लभाचार्याः 
एवं वदन्ति-
</p>

<p class="verse">
 अज्ञानाद् अथवा ज्ञानात् कृतम् आत्मनिवेदनम् <br />
कृष्णायत्तैः कृतैः प्राणैः तेषां का परिदेवना ॥
</p>

<p>
प्रपत्त्यपरनामधेयशरणागत्यनुष्ठाने 
रक्षिष्यतीति विश्वासः, गोप्तृत्वे वरणम् 
च प्रधानभूतेऽङ्गे इति कदाऽपि 
न विस्मर्तव्यम् ॥
</p>

<p class="sub_title">
 न तदसिद्धौ लोकव्यवहारो 
हेयः,किन्तु फलत्यागः तत्साधनं च कार्यमेव 
 ॥६२ ॥
</p>

<p>
केषुचिद् ग्रन्थेषु एतत्सूत्रस्थितस्य 
न तदसिद्धौ इति पदस्य स्थाने न तत्सिद्धौ 
इति पाठः दृश्यते । विषयमेनमन्ते 
चर्चयामः ।
</p>

<p>
'तत्-असिद्धौ' इत्यस्य कोऽर्थः? 
उच्यते । अस्य विवरणत्रयं दातुं शक्यते-१. 
पूर्वसूत्रोक्तनिश्चिन्तताया 
अप्राप्तौ, यावता कालेन तत्प्राप्तिर्भवतीति 
एकोऽर्थः; २. तत्रैव संसूचितस्य 
सर्वसमर्पणभावस्य अप्राप्तौ अथवा 
यावता तत्प्राप्तिः इत्यपरोर्थः; 
३. गौणभक्तेः सिद्ध्याभावकाले 
अथवा यावत्तत्सिद्धिः इत्यपरोर्थः । 
एवं त्रिधा विवरीतुं शक्यते ।
</p>

<p>
तत्र तार्तायीका गौणीभक्तिः 
परिशिष्टयोः द्वयोर्मूलत्वात् 
तामेवाऽत्र सूत्रे प्राधान्येन मनसिकृत्वा 
विवृणुमः ।
</p>

<p>
गौणीभक्तिर्हि सत्सङ्गात् भगवतः 
कृपया च लभ्यते । यावत्तस्या 
अप्राप्तिः तावत् भक्तः व्यावहारिकाणि 
सर्वाण्यपि कर्माणि कुर्वन्नेव कालं 
नयेत् । भक्तिः अङ्कुरिता सती यदा 
प्रवृद्धा भवति तदा कर्माणि स्वयमस्मत्तो 
प्रवृद्धनारिकेलवृक्षपर्णानीव 
पतन्ति ।
</p>

<p>
अन्यच्च । नित्यानि कर्माण्याचरता 
भक्तेन सर्वाणि कर्माणि भगवत्प्रीत्यर्थमेवाऽऽचर्यन्ते । 
तत्फलान्यपि भगवते समर्प्यन्ते । अनेन 
च सत्त्वशुद्धिर्भूत्वा क्रमेण भक्तिरूदेति ।
</p>

<p>
 तत्साधनं च कार्यमेव 
इत्यत्र 'तत्साधनं' इति पदस्य भक्तिपोषक- 
साधनम् अथवा आत्मसमर्पणसाधनं 
वा भगवत्साक्षात्कारसाधनं वा इति 
त्रयोऽर्था भवितुमर्हन्ति । कानि तानीति 
पूर्वोक्तेष्वेव-९, १०, ११, १६, १७, १९, ३५, ३६, ३७, 
३८, ४३, ४६, ४७, ४८, ४९, ५५ सूत्रेषु उक्तानि ।
</p>

<p>
 इदानीं तत्-सिद्धौ इति पाठाङ्गीकारे 
सूत्राभिप्रायः एवं भवति । भक्तिलाभानन्तरमपि 
लोकव्यवहारपरित्यागावश्यकता 
नास्ति । यतो हि तद्दशायां भगवानेव 
सकलमपि कर्म कारयति । अहं तु 
निमित्तमात्रमेव भूत्वा तत्फलान्यपि 
भगवते निवेदयामीति भावना जागार्ति । 
भक्ति- साधनानुष्ठानमपि लोकसङ्ग्रहार्थमेव 
भवति (भगवद्गीता ३.२१-२३) ॥
</p>

<p class="sub_title">
 स्त्री-धन-नास्तिक-वैरि-चरित्रं न श्रवणीयम् 
 ॥६३ ॥
</p>

<p>
 सूत्रस्यास्य विवरणं जागृतिसापेक्षं 
भवति ।
</p>

<p>
 सनातनभारतीयसंस्कृतौ 
स्त्रीणामत्युन्नतं स्थानं प्राचीनकालादारभ्य 
प्रदत्तम् । अध्यात्मसाधनविधौ भक्तियोगानुष्ठाने 
च तासामपि इतरेषामिव अवकाशः 
तथाधिकारञ्च वर्तते । स्वयं महार्षिणा 
नारदेन भक्तियोग- पराकाष्ठायाः 
दृष्टान्तत्वेन व्रजयोषितः प्रदत्ताः 
(सू. १९-२४) । सीता- सावित्रीदमयन्त्यादयः 
आदर्शपत्नीत्वेन निरूपिताः । ताः 
महापतिव्रताः आसन् । कौसल्यासुमित्रारूपाः 
आदर्शमातरः अरून्धति-अनुसूया- 
लोपामुद्रा-सतीसुकन्यादयः 
महातपस्विन्य इति सुप्रसिद्धा सन्त्येव । 
एवं स्थिते 'स्त्रीचरित्रं न श्रवणीयम्' 
इति कथनेन स्त्रियः निन्दाकृता भवन्ति 
किल? इत्येष संशयः वस्तुतः अत्रोदेति । 
सुष्ठूत्तरमत्र प्रदेयं भवति ।
</p>

<p>
 प्रथमतः देवार्षिर्नारदः पुरूषः । 
अध्यात्मशास्त्रानुष्ठानवेलायां 
काम- काञ्चनानि विघ्नानि भवन्ति । अतः 
ते अत्र सूत्रे 'स्त्री' इति पदं प्रयुञ्जाते । अनसूयाऽरून्धत्योरन्यतरा 
यदि एतादृशग्रन्थमरचयिष्यत्, 
तदा 'स्त्री' शब्दस्य स्थाने पुरूषशब्दं प्रायोक्ष्यत् ।
</p>

<p>
 अन्यच्च-प्राचीनेऽनेहसि 
शास्त्राणि सर्वाण्यपि श्रवणेन्द्रियद्वारेणैव 
विशेषतो गृहीतानि भवन्ति स्म । तदानीं लेखनकलाया 
प्राधान्यं नैवाऽसीत् । एतादृशाध्यात्मशास्त्रोपदेशाः 
तदुपयोगाश्च गुरूकुलमधि- 
वसतां वेदविद्यामधीयानानां 
केषाञ्चिदेव कृते उपकाराय 
भवति स्म । न तु साधारणजनानाम् उपयोगाय । 
अद्यतने काले उट्टङ्कितानि पुस्तकानि 
लक्षावधिकजनानां हस्त-गतानि भवन्ति । 
एतत्कालसन्दर्भं तत्कालपरि- 
स्थितिना साकं तोलयित्वा विवरणदानमतिक्लेशकरं 
भवति । कालयो- रनयोर्विभेदः 
ज्ञातश्चेत् तदा समस्या परिह्ता भवेत् ।
</p>

<p>
 अत्र विषये तृतीयमपि कारणं 
भवति । नारदभक्तिसूत्रग्रन्थः 
महर्षेर्नारदस्य उपदेशसंवलितो 
विराजते । क्रिस्तोदयानन्तरं द्वादशतमे 
शतमाने कश्चन अज्ञातकर्ता ग्रन्थमेनं 
सङ्गृह्य पुना रचयत् इति बहवः 
पण्डिताः अभिप्रयन्ति । विषयस्यास्य 
सत्यत्वे तत्कालीनस्त्रीनिन्दा ग्रन्थेऽस्मिन्नपि 
दृश्यते इत्यङ्गीकार्यं भवति ।
</p>

<p>
 'स्त्रीचरित्रं न श्रवणीयं' इत्युक्तौ 
कामोद्दीपकं सत् यत् भाक्तिं 
समृणद्धि तादृशं चरित्रं न श्रवणीयमित्येवार्थः । 
सत्त्वशुद्धिकारकाणि महासाध्वीमणीनां 
पवित्राणि चरितानि श्रोतव्यान्येव 
अध्येतव्यानि च इत्यत्र न द्वापरलेशोऽपि ।
</p>

<p>
अथ सूत्रार्थं पश्यामः । सूत्रमेतत् भगवद्गीतोक्तश्लोकसार- 
सङ्ग्रहवद् वर्तते-
</p>

<p class="verse">
 त्रिविधं नरकस्येदं द्वारं नाशनमात्मनः <br/>
कामः क्रोधस्तथा लोभः तस्मादेतत्त्रयं त्यजेत् ॥
</p>

<p class="reference">
 भगवद्गीता १६.२१
</p>

<p>
स्त्रीचरितं कामं, धनचरितं लोभं, 
वैरिचरितं क्रोधञ्चाभिवर्धयन्ति ।
</p>

<p>
अन्यत्र चापि स भगवान् एतौ वैरिणाविति 
वदति-
</p>

<p class="verse">
 काम एष क्रोध एष रजोगुणसमुद्भवः <br />
महाशनो महापाप्मा विद्ध्येनमिह वैरिणम् ॥
</p>

<p class="reference">
 भगवद्गीता ३.३७
</p>

<p>
एतानि चरितानि कुतो वा न शृणुयुरित्यत्र 
व्यावहारिकदृष्टान्तमेक- 
मुदाहरामः । अस्माकं गृहचत्वरं 
सम्मार्जनादिभिः स्वच्छं कुर्मः । 
तत्समय एव प्रातिवेशिकः कश्चित् 
स्वगृहीयावकरं तत्र प्रक्षिप्य मलिनं 
करोति चेत् किं वयं तूष्णीमास्महे?
</p>

<p>
परिशोधितमस्माकं पटं परैः 
पुनर्मलिनयितुं वयमवकाशं 
दद्मः किल? कदाऽपि न । एवमेव भक्तिमार्गे 
प्रवृत्तः पुरूषः बह्वाऽऽयाससाध्यं 
मनश्शुद्धिं सम्पादयितुं यतते । तत्काले 
यद्येतासां कथाशुश्रूषा जायते 
तर्हि महानानर्थः स्यात् । अतः एते विचाराः 
बहुदूरे स्थापयितव्याः ।
</p>

<p>
नारदः महार्षिः दुस्सङ्गः सर्वथैव 
त्याज्यः इत्यनुपदं (सू. ४३) यदुक्तवान् 
तन्न विस्मरणीयम् । अस्माकं हृदयान्तराले 
सुप्तावस्थासु स्थिताः कामक्रोधलोभादिसंस्काराः 
स्त्री-धन-नास्तिकादिचरित्र- श्रवणेनोब्दुद्धा 
भूत्वाऽस्माकं साधनमार्गे प्रत्यूहा भवन्ति ।
</p>

<p>
आध्यात्मिकप्रगतिमार्गे कामः 
महान्शत्रुरिति परश्शतकथाभिः 
पुराणानान्यस्मान् जागरयन्ति । अनेके 
महर्षयः दीर्घकालसमुच्चितं 
सर्वमपि तपः प्रभावादिकं कामस्य 
वशमेयिवन्तः विनाशितवन्तः । 
भगवदवतार इति परिगणितः कपिलमहार्षिः 
स्वीयां वृद्धां मातरं देवहूतिमुपदिशन् 
काममतीव निन्दति-
</p>

<p class="verse">
 न तथाऽस्य भवेन्मोहो बन्धश्चान्यप्रसङ्गतः <br />
योषित्सङ्गाद्यथा पुंसो यथा तत्सङ्गसङ्गितः ॥
</p>

<p class="reference">
 भागवतम् ३.३१.३५
</p>

<p>
महार्षिः मनुः एतदप्यतिशेते-
</p>

<p class="verse">
 मात्रा स्वस्रा दुहित्रा वा न विविक्तासनो भवेत् <br />
बलवान् इन्द्रियग्रामो विद्वांसमपि कर्षति ॥
</p>

<p class="reference">
 मनुस्मृतिः २.२१५
</p>

<p>
अत्रेदम् अन्तरङ्गम् । यावद्देहात्मभ्रान्तिरनुसरति 
तावत् भगवदनु- भवः नोदेत्येव । कामो 
हि देहे केन्द्रीकृतस्सन् देहेन साकं 
तादात्म्यभावं वर्धयित्वाऽ-स्मान् भगवतस्सकाशाद्दूरीकरोति । 
तस्मात् सः सर्वप्रयत्नेन दूरीकरणीयः ।
</p>

<p>
अतः परं धनस्य धनिनां च चरितं पश्यामः । 
अर्थोऽनर्थसाधक इति जगति सर्वत्र प्रिसद्धः । 
श्रीशङ्करभगवत्पादैः स्वीये भजगोविन्दस्तोत्रे 
पुत्रादपि धनभाजां भीतिः इति यदुक्तं 
तत् सत्यस्य सत्यं भवति । भागवते एवमुक्तम्-
</p>

<p class="verse">
 प्रायेणार्थाः कदर्याणां न सुखाय कदाचन <br />
इह चात्मोपतापाय मृतस्य नरकाय च ॥ 
</p>

<p class="verse">
 यतो यशस्विनां शुद्धं श्लाघ्या ये गुणिनां गुणाः <br />
लोभस्स्वल्पोऽपि तान् हन्ति श्वित्रो रूपमिवेप्सितम् ॥
</p>

<p class="reference">
 भागवतम् ११.२३.१५, १६
</p>

<p>
भर्तृहरिः स्वीयनीतिशतके 
(३५) एवमपहसति-
</p>

<p class="verse">
 दानं भोगो नाशस्तिस्रो गतयो भवन्ति वित्तस्य <br />
यो न ददाति न भुङ्क्ते तस्य तृतीया गतिर्भवति ॥
</p>

<p>
 भागवतग्रन्थे अर्थादुत्पद्यमाना 
अनर्थाः त्रयोदश इति परिगणिताः (भागवतम् 
११.२३.१७-१९) । तेषु केचन दोषाः एवं वर्तन्ते: 
चौर्य- हिंसा-अहङ्कार-असत्यभाषण-काम-क्रोध-मद-वैर-अविश्वास-स्पर्ध- 
दुष्ट-व्यसनानि 
च । तस्मात् धनस्य धनिनां वा चरितानि न 
श्रोतव्यानि । श्रुतानि तानि आशालोभावुद्बोधयन्ति ।
</p>

<p>
 नास्तिकानां हि भगवति, धर्ममार्गे 
आमुष्मिकजीवने च विश्वासो नैव 
जायते । अत एव तेषु सन्मार्गच्युता बहवो 
भवन्ति । तेषां वादसरणिः भक्तिमार्गे प्राथमिकावस्थावस्थितानां 
मनांसि क्षोभयित्वा संशयाविष्टानि 
करोति । श्रद्धा विहता चेत् आध्यात्मिकसाधनानि 
कुण्ठितानि भवन्ति । तस्मात् तेषां विचारे 
न किमपि श्रोतव्यम् ।
</p>

<p>
 एवमेव भक्तिमार्गे प्रवृत्ताः 
साधकाः प्राक्कालीनान् वैरिविषयकान् 
स्मृतिपथमारोहयतो विचारान्न 
पश्येयुः, शृणुयुः पठेयुः । अन्यथा 
प्राचीनवैरभावः जागृतो भूत्वा विनाशमावहति ।
</p>

<p>
 प्राथमिकावस्थायां स्थितः 
साधकः अल्पसस्यमिव भवति । सस्यं 
रूढ्वा यावत् वृक्षो भवति तावत् वृतेरावश्यकता 
भवति । अन्यथा तत् पशूनामाहारो भवति । यदा 
सस्यं वृक्षो भवति तदा वृतिं नैवाऽपेक्षते । नैतावदेव । 
स एव वृक्षः गजबन्धनायाऽपि कल्पते । 
एतस्मादेव कारणात् नारदः महार्षिः अत्रैतान्नियमविशेषान्निबद्धवान् । 
एतान् चत्वारि श्रवण- दोषानवरोद्धुं 
भगवत्सम्बन्धिकथाः बहुधा शृणुयुः । 
भगवत्कथाह्येतेषां दोषाणां रामबाणायते ॥
</p>

<p class="sub_title">
 अभिमानदम्भादिकं त्याज्यम् 
 ॥६४ ॥
</p>

<p>
लोकव्यवहारमनपहाय 
भक्तियोगमनुतिष्ठतो भक्तस्य 
बाह्ये परिहरणीयाः विचाराः पूर्वस्मिन्सूत्रे 
सुनिबद्धाः । इदानीम् अन्तर्मानसे परिहर्तव्याः 
विषयाः प्रस्तूयन्ते । अध्यात्ममार्गप्रवृत्तस्य 
भक्तस्योभय- मप्यावश्यकं 
भवति ।
</p>

<p>
भगवद्गीतायां षोडशाध्याये 
षडविंशतिदैवीगुणानां विवरणानन्तरं 
षडाऽऽसुरीदुर्गुणाः प्रोक्ताः । 
तत्र एते षड्दुर्गुणाः षडविंशतिसंख्याकान् 
गुणानवरोद्धुं शक्नुवन्ति । तेषु 
अभिमानदम्भाः अन्तर्गताः । सूत्रस्थ- आदिपदेन 
दर्पक्रोधकटुवादाऽविवेकाश्च 
सङ्गृह्यन्ते ।
</p>

<p>
भगवद्गीतायामेव त्रयोदशाऽध्याये 
(श्लोकः ७) अमानित्वा- दम्भित्वादयः 
ज्ञानशब्देन सङ्गृहीताः तथा च 
अभिमानदम्भादयः अज्ञानानि भवन्ति । 
अत एव ते त्याज्याः ।
</p>

<p>
सप्ताविंशतितमसूत्रोक्तिः 
ईश्वरस्याप्यभिमानद्वेषित्वात् 
इत्येषा अत्र स्मरणीया ।
</p>

<p>
एवं च अभिमानदम्भादीन् भक्तियोगनिष्ठः 
त्यजेदेव इति निश्चितं भवति ।
</p>

<p>
एषः अभिमानः कस्मादुदेति? कुतो 
वा स हातव्यः?
</p>

<p>
भागवते (१.८.२६) पाण्डवजननी कुन्तीदेवी 
श्रीकृष्णमेवं प्रार्थितवती:
</p>

<p class="verse">
 जन्मैश्वर्यश्रुतश्रीभिरेधमानमदः पुमान् <br />
नैवार्हत्यभिधातुं वै त्वामकिञ्चनगोचरम् ॥
</p>

<p>
 जन्म-आरोग्य-शक्ति-यौवन-रूप-धन-अधिकार-कीर्त्यादिभिः 
कारणैः अभिमानः वर्धते । गर्वोऽभिमानोऽहङ्कारः 
इति कोशेन अभिमानो नाम अहङ्कार इत्यर्थः । 
सः आध्यात्मिके मार्गे महान्शत्रुः । यथा 
यथाऽस्माकं अहङ्कारः वर्धमानो महतो 
महीयान् भवति, तथा तथा भगवानपि अणोरणीयान् 
भूत्वा अक्ष्णोरदृश्यो भवति । तस्मात् स हातव्यो 
भवति ।
</p>

<p>
किन्तु त्यागोपायः कः? अस्मदीयं 
सर्वमपि भगवदीयं, तस्मादेव सर्वमप्यागतम् 
इति भावनाप्रकर्षेण दैन्येन च अहङ्कारः 
जय्यः भवति ।
</p>

<p>
श्रीमद्भागवते कश्चन प्रसङ्गः 
भवति । महाभारते युद्धे अर्जुनः महारथातिरथान् 
धूलीपटलङ्कृतवानिति 
सर्वे जानन्ति । श्रीकृष्णनिर्याणा- 
नन्तरम् अर्जुनः हस्तिनावातिं प्रति 
प्रत्यागच्छति स्म । मध्येमार्गं 
दस्युभिराक्रान्तः पराभूतश्च 
हस्तिनावतीं प्रत्याजगाम । तदानीं तेन 
यदुक्तं तच्छोचनीयं मर्मभेदकञ्चासीत्:
</p>

<p class="verse">
 तद्वै धनुस्त इषवः स रथो हयास्ते <br />
	सोऽहं रथी नृपतयो यत आनमन्ति <br />
सर्वं क्षणेन तदभूद् असदीशरिक्तं <br />
	भस्मन् हुतं कुहकराद्धमिवोप्तमूष्याम् ॥
</p>

<p class="reference">
 भागवतम् १.१५.२१
</p>

<p>
विना परमेश्वरशाक्तिं जीवशक्तिः 
किं वा कर्तुं प्रभवति?
</p>

<p>
साम्प्रतं डम्भविचारः । डम्भो नाम 
अन्तर्-असतो माहात्म्यस्य सत्त्वेन रूपेण 
प्रदर्शनम् । एनमेव बुधाः कपटमिति 
विदन्ति । कपटपदस्य पण्डिताः विनोदाय 
एवं निर्वचनं दास्यन्ति-कं सुखस्वरूपं 
परं ब्रह्म; पटस्तु यवनिका; कपटस्तु 
सा यवनिका यया तत् परं ब्रह्मापि 
आच्छाद्यते! इति । अत्रायम् अभिप्रायः-ककारवाच्यं 
परमात्मानं पटवत् आच्छादयतीति 
कपटशब्दः निष्पन्नो भवति । भगवतो आच्छादकं 
माया, अविद्या, अज्ञानामित्यादिशब्दैर्व्यवह्रियते । 
एवमाच्छादनफलत्वेन कपटः 
भासते ।
</p>

<p>
 दुरात्मनां महात्मनां च भेदः इयानेवेति 
वदन् जनप्रियः कश्चन श्लोकः 
एवं भवति-
</p>

<p class="verse">
 मनस्यन्यद् वचस्यन्यत् कर्मण्यन्यद्दुरात्मनाम् <br />
मनस्येकं वचस्येकं कर्मण्येकं महात्मनाम् ॥
</p>

<p>
 सूत्रस्थित-आदिपदेन विहातव्यदुर्गुणाः 
दर्प-क्रोध-परूषवचन- अविवेकास्सङ्गृह्यन्ते । 
दर्पोऽहङ्कारस्याऽपरम्मुखं भवति । क्रोधेनाऽ- 
सम्पद्यमानाऽनर्थ एव नास्ति ।
</p>

<p>
 अत्र विषये विदुरोक्तिः अतीव 
सङ्गच्छते-
</p>

<p class="verse">
 कार्णिनालीकनाराचान् निर्हरन्ति शरीरतः <br />
वाक्शल्यस्तु न निर्हर्तं शक्यो हृदिशयो हि सः ॥ इति ॥
</p>

<p class="reference">
 म. भा. उद्योगपर्व १४१.३८
</p>

<p>
 श्रीरामकृष्ण उवाच
</p>

<p>
 जीवस्य 'अहं कर्ता' इति ज्ञानमज्ञानकृतं 
भवाति । यावदहङ्कारः तावत् न मुक्तिः 
संसारतो भवति । अधस्ताद्विद्यमानः 
पुरूष एवोच्चै- स्स्थलमागन्तुं शक्नोति । 
अहं-मतिः व्यथzव भवति । धनमानयौवनानि 
न चिरकालस्थायीनि ।
</p>

<p>
 अभिमानत्यागोऽतीव क्लेशकरो 
लोके । नाहमहङ्कारीति 
त्वं भावयसि । अथाऽपि अहङ्कारः अकस्मादेव 
कस्माच्चित् प्रदेशात् समागच्छति । 
अभिमानमूलं हि सर्वथा न विनश्यति । स्वप्ने 
ह्यतीव- भयानकदृश्यमनुभूयते । 
तेन च वयं हठात् निद्रया जागृमः । तदानीमपि 
हृदयं तीव्रवेगेन कम्पते । अभिमानोऽपि 
तथैव तिरस्कृतोऽपि बहुधा यस्मात्कस्मादपि 
प्रदेशात् समागत्य आवृणोति ।
</p>

<p>
 अहम्मतिः यावन्न निर्गलति तावत् 
अध्यात्ममार्गे प्रगतिः न सुसाध्या भवति । 
अहङ्कारनामकमुच्चैर्भूभागं 
भक्त्याख्यजलेन आर्द्रं विदाय 
नामावशेषं कुर्यात् । अहङ्कारः पक्वापक्वभेदेन 
द्विधा भवति । तत्रापक्वाहङ्कारो हातव्यः । 
पक्वे च तस्मिन्न दोषः । 'ब्राह्मणोऽहम्,' 
'अहं कायस्थः,' 'अहममुकपुत्रः,' 
'अहममुकपिता' इत्यादिभावनाः 
अपक्वाहङ्कारद्योतका भवन्ति । 
एवम् 'अहङ्कर्ता,' 'विद्वानहं,' 'धन्यहम्' 
इत्यादिभावनाभिरपि बन्धः सुदृढो 
भवति । बालस्याहम्भावः, ज्ञान- प्रयुक्ताभिमानः, 
भगवद्दास्यप्रयुक्त-अहङ्कृतिः 
भक्तस्य अहम्भावः एते सर्वेऽपि पक्वाहङ्कार 
इति कथ्यन्ते । एतत्सर्वमपि, पिबन्, स्वादन्, 
उपविशन्, शयानः, गच्छन्, 
जिघ्रन्, शृण्वन् 
अन्यत्सर्वं कुर्वन्नपि संस्मरेत् ॥
</p>

<p class="sub_title">
 तदार्पिताखिलाचारस्सन् कामक्रोधाभिमानादिकं
तस्मिन्नेव करणीयम्  ॥६५ ॥
</p>

<p>
काम-क्रोध-लोभ-अभिमान-दम्भादयः 
त्याज्या इति बहुधोक्तम् । परन्तूपदेशः 
सुलभः । अनुष्ठानन्तु तेषां बहुक्लेशावहः । 
अतः परित्यागोक्तिभिः साकं 
त्यागविधानमप्युपदेष्टव्यमिति 
धिया अग्रिम- सूत्रारम्भः कृतः । 
</p>

<p>
भक्तः स्वीयानि सर्वाण्यपि कर्माणि 
आचारविचारांश्च कायेन मनसा 
वाचा भगवते समर्पयेत् । तदिदमादिमं 
कर्तव्यं भवति । गोप्यो हीदमेवान्वचरन् । 
एवं भगवदर्पणफलत्वेन सर्वास्वपि 
मानसीक्रियासु भगवानेव विराजते । 
तदानीं पूर्वसंस्कारबलात् यदि कामादयः 
उद्बुद्धा भवन्ति तदपि भगवत्परत्वेन 
परिणमयित्वा तेषां प्रयतनं निष्फलयितुं 
शक्यते ।
</p>

<p>
त्रिकरणैः क्रियमाणानि 
सकलान्यपि कर्माणि भगवते अर्पयेयुरिति 
स्वयं भगवान् भगवद्गीतायां सुस्पष्टमाह:
</p>

<p class="verse">
 यत्करोषि यदश्नासि यज्जुहोषि ददासि यत् <br/>
यत्तपस्यसि कौन्तेय तत्कुरूष्व मदर्पणम् ॥
</p>

<p class="reference">
 भगवद्गीता ९.२७
</p>

<p>
भगवति एतादृशसर्वसमर्पणभावः 
यदि जाग्रति तदा मनसि उदेष्यतो कामादीन् 
भगवदाभिमुख्येन परीवाहयितुं 
सुलभं भवति । ये स्वीयान्कामादीन्भगवन्तं 
श्रीहरिम्प्रति परीवाहयन्ति ते (कामादयः) 
तस्मिन्नेव भगवत्यन्तर्लायन्ते । अत्र 
विषये भागवतमेवमाह-
</p>

<p class="verse">
 कामं क्रोधं भयं स्नेहमैक्यं सौहृदमेव च <br />
नित्यं हरौ विदधतो यान्ति तन्मयतां हि ते ॥ 
</p>

<p class="reference">
 भागवतम् १०.२९.१५
</p>

<p>
पुनश्च भागवते नारद एव युधिष्ठिरमेवमुपदिदेश-
</p>

<p class="verse">
 कामाद् द्वेषाद् भयात् स्नेहात्, तथा भक्त्येश्वरे मनः<br />
आवेश्य तदघं हित्वा बहवस्तद्गातिं गताः ॥
</p>

<p class="verse">
 गोप्यः कामाद् भयात्कंसो द्वेषाच्चैत्यादयो नृपाः <br />
सम्बन्धाद् वृष्णयस्स्नेहाद् यूयं भक्त्या वयं विभो ॥
</p>

<p class="reference">
 भागवतम् ७.१.२९,३०
</p>

<p>
प्राप्तप्रेमाभक्तीनां कामादिदोषाः 
नोद्भवन्त्येव । तदितरे च गौणीभक्ताः 
कामादीन्भगवदभिमुखमेव कुर्युः । 
यदा यदा स्वान्तं कामः आवृणोति तदा 
भगवतो निरूपमसौन्दर्यं मनसि 
ध्यायेत् । यदा मनः क्रोधपरीतं 
भवति तदा, 'देव! कथं त्वं मदीयदीनाक्षराणि 
न शृणोषि?' इति तमेवोद्दिश्य कोपं 
प्रवाहयेत् । अत्र विषये श्रीमद्वेदान्तदेशिकानां 
श्रीपादुकासहस्रस्थितं सुन्दरतमं 
पद्यरत्नमेकमुपाहरामः:
</p>

<p class="verse">
 क्षीबासि काञ्चनपदावनिकैटभारेः <br />
पादारविन्दमकरन्दनिषेवणेन <br/>
देवि! त्वदन्तिकजुषः कथमन्यथा मे <br />
दीनाक्षराणि न शृणोषि दयाधिका त्वम् ॥
</p>

<p class="reference">
 श्रीपादुकासहस्रम्-निर्वेदपद्धतिः
</p>

<p>
एवमेव लोभमोहौ यदि पीडयतः 
तदा 'परमात्माख्यमनर्घं धनम्मदीयं 
सम्पन्नं तदेतन्मया सर्वथा रक्षणीयम् इति 
चिन्तयेत् । अत्र विषये श्रीयामुनाचार्याणां 
'स्तोत्ररत्न'मितिविख्याते स्तोत्रे एवमुक्तम्-
</p>

<p class="verse">
 विलासविक्रान्तपरावरालयं <br/>
नमस्यदार्तिक्षपणेकृतक्षणम् <br />
धनम्मदीयं तव पादपङ्कजं <br />
कदा नु साक्षात्करवाणि चक्षुषा ॥
</p>

<p class="reference">
 स्तोत्ररत्नम् ३४
</p>

<p>
यदा यदा मनः अभिमानेन आवृतं भवति 
तदा 'स भगवान् अस्मत्स्वामी, अहं तु तस्य पादसेवकः । 
ईदृशं मां कः स्प्रष्टुमीष्टे' इति 
रूपेण अस्माकमहङ्कारोऽपि तदभिमुखो 
भवतु ।
</p>

<p>
भये चोत्पन्ने 'भगवन्! प्राचीनान्येनांसि 
क्षान्त्वा मां रक्षताद्' इति । तमेव प्रार्थयेरन् । 
तदेवं सर्वानपि दुर्गुणान् अशक्तताञ्च 
विघ्नाञ्च भगवदभिमुखान्कृत्वा स्वस्थचित्ता 
भवितुमभ्यस्येरन् ।
</p>

<p>
आश्रयस्योत्तमत्वे रागादिदोषा 
अपि स्वीयं दोषं प्रजहतीति महार्षिः शाण्डिल्यः 
आह(सू. २१) ॥
</p>

<p>
 श्रीरामकृष्ण उवाच
</p>

<p>
 कामक्रोधादिषड्रिपवः 
स्वयं नापयान्ति । प्रवाहयैतान्भगवत्परतया । 
कामय भगवन्तम् । आनन्दय च मनः 
सच्चिदानन्दसागरे भगवति । मनसः 
भगवदाभिमुख्येन प्रयाणसमये 
ये प्रतिबन्धका भवन्ति तान्प्रति क्रुध्यतात् । 
भक्तौ तमोगुणोत्थाने कोपोऽन्तर्धानमियात् । 
'अहं मातुर्दुर्गायाः पवित्रनामानि 
जपामि । अतः मम कुतो वा बन्धनं पापं वा उदियात्?' 
पुनश्च भगवतः प्रतिलुब्धो भव । 'मदीयो 
भगवान्' इति भावना सदा जाग्रतु । 'मदीयो रामः,' 
'मदीयो कृष्णः' इति यथोच्यते 
तथैवाऽत्रापि । एवमेव भगवतो सौन्दर्येण 
मुग्धो भव । विभीषणवत् अहङ्कारी भव । स 
विभीषणः 'अहं श्रीरामं नमामि नान्यं पुरूषम्' 
इति वदति स्म ।
</p>

<p>
 सर्वकर्मणां फलानि भगवते 
समर्पय । आत्मार्थे न किमपि कामय । 
किन्तु भक्तिकामनया भाक्तिं 
कर्तुमर्हसि । भक्तिकामना हिकामनैव 
न भवति । भक्त्यामेव तमोगुणमाश्रित्य 
जगन्मातुः पुरतोतीक्ष्णो भव । विहाय ताम् 
अन्यत्र कुत्र वा त्वं तीक्ष्णो भवसि किम्?
</p>

<p class="sub_title">
 त्रिरूपभङ्गपूर्वकं नित्यदास्य-नित्यकान्ताभजनात्मकं
प्रेम कार्यं, प्रेमैव कार्यम्  ॥६६ ॥
</p>

<p>
 केषुचित् पुस्तकेषु 'नित्यदास्य' 
इत्यस्य स्थाने 'नित्यदास' इति, भजनात्मकमिति 
पदानन्तरं वा इति पदञ्च पठ्योते ।
</p>

<p>
 अग्रिमसूत्रादारभ्य प्रेमाभक्तियुतानां 
भक्तानाम् अथवा एकान्तिनां विचारः 
आरभ्यते । तस्मान्महार्षिर्नारदः गौणीभक्तिमतीत्य 
प्रेमाभक्ति- प्राप्तिक्रमं 
प्रदर्शयति ।
</p>

<p>
 अत्र क्रमे सोपानद्वयं वर्तते । 
तत्र आद्यं त्रिरूपभङ्ग इति कथयन्ति । 
द्वितीयन्तु दास्यभाव-कान्ताभावादिरूपं 
भवति । वस्तुतो एते सोपाने न भिन्ने । द्वितीयसोपानाभ्यासे 
प्रारब्धे प्राथमिकं सोपानं स्वयमेव 
सिद्ध्याति ।
</p>

<p>
त्रिरूपभङ्ग इत्यस्य कोऽर्थः? 
षट्पञ्चाशत्तमसूत्रोक्त-तामस-राजस- 
सात्विक-भक्तीः अथवा आर्तार्थार्थिजिज्ञासुभक्तीरतिक्रम्य 
गमनम् ।
</p>

<p>
अत्रेदमवधेयम् । प्रागुक्तत्रिविधगौणीभक्तिषु 
सम्यगभ्यस्तासु सतीषु, उत्तरभक्त्या 
पूर्वभक्तौ बाधितायां सत्यां, इदानीमुच्यमान- 
त्रिरूपभङ्गः स्वयमेव सिद्ध्यति । 
अत्र केचिद्व्याख्यातारः एवमभि- 
प्रयन्ति । भक्तिः, भक्तः, भगवान्, 
इति त्रितयं त्रिपुटी त्रिरूपशब्देन उच्यते । 
यावत् भक्तिः तीव्रा गाढा च न भवति 
तावत्, भक्ते 'अहं भक्तः भगवन्तं प्रीणामि' 
इति त्रिपुटीज्ञानं अनुसरति । पातञ्जालयोग- 
शास्त्रेऽपि ध्यानकाले एतादृश त्रिपुटीज्ञानमभ्युपगतम् । 
किन्तु समाध्यवस्थायाम् तद्ध्यानं 
स्वस्वरूपमपहाय केवलं ध्येयवस्तुस्वरूपेण 
अनुभूयते । तत्र भक्तः आत्मानं ध्यानं 
च ध्येयवस्तुनि विलापयति । अत 
एव योगसूत्रे तदेवार्थमात्रनिर्भासं 
स्वरूपशून्यमिव समाधिः (३.३) इत्युक्तम् । 
एवमेव अत्रापि भक्तः आत्मविस्मृतिपर्यन्तं 
भगवद्भाक्तिं यदा प्ररोहयति तदा 
त्रिरूपभङ्ग इति तेषां मतम् । एतादृशत्रिरूपभङ्गः 
प्रेमाभक्तिरप्यभिन्नावेव भवतः ।
</p>

<p>
भक्तः भगवन्तं दास्यभावेन कान्ताभावेन 
च प्रीणयितुं शक्नोति । भक्तिशास्त्रेषु 
एभिस्साकं शान्त-सख्य-वात्सल्य-मधुरा इति 
चत्वारो भावाश्चोक्ताः । मित्रस्य प्रेमा 
सख्यमिति, मातुः प्रेम वात्सल्यमिति, 
प्रेमिणोः प्रेमा मधुर इति चाऽऽख्यायते । 
अत्र येनकेनाऽपि प्रकारेण भगवद्भक्तिः 
साधयितुं शक्यते ।
</p>

<p>
ऋषिमुनीनां प्रीतिः शान्ता भवति । 
हनुमत्गरूडयोः प्रेमा दास्यमिति, 
अर्जुनोद्धवसुधाम्नां प्रीतिः सख्यमिति, 
कौसल्यायशोदानां प्रीतिः 
वात्सल्यमिति, सीतारूक्मिणीनां 
प्रियता कान्त इति, गोपीनां विशेषतो 
राधायाः प्रीतिः मधुर इति च भण्यते ।
</p>

<p>
परन्तु यदा भगवति प्रीतिः सुगाढा भवति 
भगवानेव भक्तजीवितस्य सारसर्वस्वं 
भवति, तदा पूर्वोक्तास्सर्वाऽपि भावाः 
तत्र प्रादुर्भवन्ति । यथा-
</p>

<p class="verse">
 त्वमेव माता च पिता त्वमेव <br />
	त्वमेव बन्धुश्च सखा त्वमेव <br />
त्वमेव विद्या द्रविणं त्वमेव <br />
	त्वमेव सर्वं मम देव देव ॥
</p>

<p class="reference">
 शरणागतिगद्यम्
</p>

<p>
सूत्रान्ते प्रोक्ता द्विरूक्तिः विषयपरिसमाप्तिं 
द्योतयति ॥
</p>

<p>
 श्रीरामकृष्ण उवाच
</p>

<p>
 शान्त-दास्य-सख्य-वात्सल्यादिभावेषु 
मध्ये अन्यतमभावाश्रयणा- 
भावे भगवत्प्राप्तिस्सुदुर्लभैव भवति । 
केवलं सिद्धावस्थायामेव सर्वेऽपि 
भावाः प्रादुर्भवन्ति ॥
</p>

<p class="title" id="15">
 प्रधानभक्तानां महिमा
</p>

<p class="sub_title">
 भक्ता एकान्तिनो मुख्याः  ॥६७ ॥
</p>

<p>
एकमेव अन्तं लभ्यं वस्तु येषान्ते एकान्तिनः । 
तेषां जीवितस्य भगवानेव सर्वात्मना लक्ष्यं 
भवति । ते हि कायेन मनसा वाचा च सर्वात्मना 
आत्मानं भगवते समर्पयन्ति । विना तं परमात्मानं 
तेऽन्यं न जानन्ति नाऽऽश्रयन्ति च । 
ये सर्वदा भगवता साकं हृदये एकान्तवासं 
कुर्वन्ति ते एकान्तिनः । अन्यं विषयान्तरं 
ते हृदये विस्मृत्याऽपि न स्मरन्ति । अतोऽपि 
ते एकान्तिनो भवन्ति । एतेनैव कारणेन 
ते अनन्यभक्ता इत्याह्वयन्ते ।
</p>

<p>
भक्तेष्वेते एकान्तिनः प्रधानाः । 
एतेषां लक्षणानि त्रिसप्ततितम- सूत्रपर्यन्तं 
विवृतानि । एतादृशकृतार्थपुरूषाणां 
लक्षणानां विवरणोद्देशं श्रीशङ्करभगवत्पादाः 
गीताभाष्ये स्थितप्रज्ञलक्षणश्लोकोपोद्घाते 
सुष्ठु व्यवृण्वन्-
</p>

<p class="verse">
 सर्वत्रैव ह्यध्यात्मशास्त्रे कृतार्थलक्षणानि यानि <br />
तान्येव साधनान्युपदिश्यन्ते यत्नसाध्यत्वात् <br />
यानि यत्नसाध्यानि साधनानि लक्षणानि च भवन्ति तानि ।
</p>

<p class="reference">
 गीताभाष्यम् (२.५४-७२)
</p>

<p>
आर्तादयो चत्वारो भक्ताः भगवद्गीतायामुक्ताः । 
तेषु ज्ञानी अत्युत्तमो भक्तः इति निरूपयन् 
स पुरूषोत्तमः तं ज्ञानिनम् एकभक्ति- 
रित्याह्वयते-
</p>

<p class="verse">
 तेषां ज्ञानी नित्ययुक्त एकभक्तिर्विशिष्यते <br />
प्रियो हि ज्ञानिनोऽत्यर्थमहं स च मम प्रियः ॥ <br />
उदारास्सर्व एवैते ज्ञानी त्वात्मैव मे मतम् <br />
आस्थितस्स हि युक्तात्मा मामेवानुत्तमां गतिम् ॥ 
</p>

<p class="reference">
 भगवद्गीता ७.१७, १८
</p>

<p>
एते एकान्तिनो भगवतोऽत्यर्थं 
प्रियाः उत्तमाश्चान्येभ्यो साधकेभ्य 
इति महाभारते मोक्षधर्मपर्वण्युद्घोषितम्-
</p>

<p class="verse">
 अहो ह्येकान्तिनस्सर्वान् प्रीणाति भगवान् हरिः <br />
विधिप्रयुक्तां पूजां च गृह्णाति भगवान् स्वयम् ॥ 
</p>

<p class="verse">
 सहोपनिषदान् वेदान् ये विप्रा सम्यगास्थिताः <br />
पठन्ति विधिमास्थाय ये चापि यतिधार्मिणः <br />
तेभ्यो विशिष्टां जानामि गतिमेकान्तिनां नृणाम् ॥ 
</p>

<p class="reference">
 महाभारतमोक्षधर्मपर्व ३४५.१,५
</p>

<p>
वस्तुतः एकान्तिनश्चैते वैष्णवाः 
भागवताः सन्तश्चेत्याह्वयति 
महार्षिर्भारद्वाजः-
</p>

<p class="verse">
 यदैकान्त्यं गता विष्णौ भगवत्यात्मभावने <br />
तद्वैष्णवा भागवतास्सन्त इत्यभिधीयते ॥
</p>

<p>
 श्रीरामकृष्ण उवाच
</p>

<p>
 भगवान् हि सर्वेषु जीवेष्वन्तरात्मतया 
विराजते । तथा चेत्कं वा भक्त इत्याह्वयन्ते? 
ये तस्मिन्नेव वसन्ति, येषां मनांसि प्राणाश्च 
तस्मिन्नेव लीयन्ते ते भक्ता भवन्ति ॥
</p>

<p class="verse">
 कण्ठावरोध-रोमाञ्चाश्रुभिः 
परस्परं लपमानाः
पावयन्ति कुलानि पृथिवीं च  ॥६८ ॥
</p>

<p>
अस्मिन् सूत्रे एकान्तिनाम् अथवा प्रधानभक्तानां 
व्यवहारादिकं वर्णयति महार्षिर्नारदः । 
प्रायेणात्रोक्तानि लक्षणानि बाह्यलक्षणानि 
भवन्ति । अन्तरङ्गे प्रेमाभक्तेरथवा 
ऐकान्तिकभक्तेरभावे इमानि 
लक्षणानि प्राप्तुमेव न शक्यन्ते ।
</p>

<p>
एते प्रधानभक्ताः भगवत्सम्बद्धविचारान् 
विहाय अन्यत्किमपि लौकिकं 
विषयमधिकृत्य न संलपन्ति । 
भगवतस्मरणमात्रादेव ते गद्गदिता 
रोमोद्गमाञ्चितशरीरा उद्गीर्णनयनाम्बुविशिष्टनेत्राश्च 
भवन्ति । एतादृश- परमभक्तानां 
हृदयानि परमपवित्राणि भूत्वा न केवलं 
स्वकीयं वंशम् अपि तु सकलमपि भूमण्डलं 
पुनन्ति ।
</p>

<p>
एतादृश-एकान्तभक्तानां परमाकर्षकवर्णनं 
भक्तिप्रधानशास्त्र- ग्रन्थेषूत्पश्यामः । 
तेषु कानिचनात्रोद्धरामः-
</p>

<p class="verse">
 मच्चित्ता मद्गतप्राणा बोधयन्तः परस्परम् <br />
कथयन्तश्च मां नित्यं तुष्यन्ति च रमन्ति च ॥
</p>

<p class="reference">
 भगवद्गीता १०.९
</p>

<p class="verse">
 वाग्गद्गदा द्रवते यस्य चित्तम्<br />
रूदत्यभीक्ष्णं हसति क्वचिच्च<br />
विलज्ज उद्गायति नृत्यते च<br />
मद्भक्तियुक्तो भुवनं पुनाति ॥
</p>

<p class="reference">
 भागवतम् ११.१४.२४
</p>

<p class="verse">
 स्मरन्तस्स्मारयन्तश्च मिथोऽघौघहरं हरिम् <br />
भक्त्या सञ्जातया भक्त्या बिभ्रत्युत्पलकां तनुम् ॥
</p>

<p class="verse">
 क्वचिद्रुदन्त्यच्युतचिन्तया क्वचिद् <br />
	हसन्ति नन्दन्ति वदन्त्यलौकिकाः <br />
नृत्यन्ति गायन्त्यनुशीलयन्त्यजं<br />
	भवन्ति तूष्णीं परमेत्य निर्वृताः ॥
</p>

<p class="reference">
 भागवतम् ११.३.३१, ३२
</p>

<p>
ईदृशाः भक्ताः स्वीयं कुलं पवित्रयन्तीति 
सूतसंहिता प्रतिपादयति-
</p>

<p class="verse">
 कुलं पवित्रं जननी कृतार्था<br />
	वसुन्धरा पुण्यवती च तेन<br />
अपारसच्चित्सुखसागरेऽस्मिन्<br />
	लीनं परे ब्रह्मणि यस्य चेतः ॥
</p>

<p class="reference">
 सूतसंहिता २.२०.४५
</p>

<p>
अध्यात्मरामायणे (१.७.४३) परशुरामः 
श्रीराममभिनन्द्य प्रतिप्रेषणसमये 
एवम् उवाच-
</p>

<p class="verse">
 लोके त्वद्भक्तिनिरताः त्वद्धर्मामृतवार्षिणः<br />
पुनन्ति लोकमखिलं किं पुनः स्वकुलोद्भवान् ॥
</p>

<p>
रोमोद्गमादिभिः ये भगवन्तं भजन्ति । 
तेषाम्मनः परिपूतं भवति । तत्र भगवान् साक्षादाविर्भूय 
तेषां भजनं शृण्वन् नन्दति-
</p>

<p class="verse">
 कथं विना रोमहर्षं द्रवता चेतसा विना<br />
विनाऽऽनन्दाश्रुकलया शुद्ध्योद् भक्त्या विनाऽऽशयः ॥
</p>

<p class="reference">
 भागवतम् ११.१४.२३
</p>

<p class="verse">
 नाहं वसामि वैकुण्ठे योगिनां हृदये न च<br />
मद्भक्ता यत्र गायन्ति तत्र तिष्ठामि नारद ॥
</p>

<p class="reference">
 आदिपुराणम् १९.३५
</p>

<p>
 भक्ताग्रणिना श्रीकुलशेखरराजार्षिणा 
गीते मुकुन्दमालास्तोत्रे भक्तकविः 
भगवन्तमेवं प्रार्थितवान्-
</p>

<p class="verse">
 बद्धेनाञ्जालिना नतेन शिरसा गात्रैस्सरोमोद्गमैः <br />
कण्ठेन स्वरगद्गदेन नयनेनोद्गीर्णबाष्पाम्बुना<br />
नित्यं त्वच्चरणारविन्दयुगलध्यानामृतास्वादिनाम्<br />
अस्माकं सरसीरूहाक्ष सततं सपद्यतां जीवितम् ॥
</p>

<p class="reference">
 मुकुन्दमाला २०
</p>

<p>
 श्रीरामकृष्ण उवाच
</p>

<p>
 मद्यपायिनां व्यवहारवत् 
भक्तस्वभावो भवति । एकः मद्यपः 
अन्यं मद्यपं दृष्ट्वा नन्दति । धनिना साकं 
समागतोऽपि तेन साकं न संलपति । किन्तु 
स्वमित्रे मधुपे दृष्टमात्रे एव तमालिङ्गति । 
भक्तस्वभावोऽप्येवमेव । 'त्वं 
वद अहं शृणोमि । अहं संलपामि त्वं शृणु' इति अन्योन्यमभिसम्मत्य 
व्यवहरन्ति । तदा ते धार्मिकान्विचारा- 
नेव कुर्वन्ति । तत्रैव रमन्ति च । तादृशं सत्सङ्गं 
कदाऽप्यकस्मात् न तित्यक्षन्ति ॥
</p>

<p class="sub_title">
 तीर्थाकुर्वन्ति तीर्थानि, सुकर्माकुर्वन्ति 
कर्माणि,
सच्छास्त्रीकुर्वन्ति शास्त्राणि  ॥६९ ॥
</p>

<p>
तीर्थयात्रा हि सर्वेष्वपि धर्मेषु पवित्रकर्तव्यत्वेन 
विधीयते । भारतदेशे हिन्दूमतस्थानां 
पवित्रत्वेन परिगणितानि क्षेत्राणि शताधिकानि 
वर्तन्ते । एतानि हि क्षेत्राणि प्रायेणावतारपुरूषाणां 
महात्मनाञ्च जीवितैस्सम्बद्धानि भवन्ति । 
तेषां च क्षेत्राणां माहात्म्यमपि महापुरूषाणां 
सम्बन्धेन सान्निध्येन च समागतमित्युक्तिर्नात्युक्तिर्भवति । 
तदेवात्र सूत्रे अभिधीयते ।
</p>

<p>
भागवते हि कश्चन स्वारस्यकरप्रसङ्गः 
अभिहितः । त्रिलोकपावनी पवित्रा गङ्गा 
भगीरथेन साकं स्वर्गादवतीर्य भूमिमागच्छन्ती 
मध्येमार्गं सा तं पप्रच्छ, 'पापिनो हि 
मयि स्नात्वाऽऽत्मानं पुनन्ति । परन्तु तैर्विहीनं 
पापं कथन्तरामहं वोढुं शक्नुयाम्?' 
इति । तदेवं पृच्छन्तीं तां भगीरथः एवमुत्ततार-
</p>

<p class="verse">
 साधवो न्यासिनश्शान्ता ब्रह्मिष्ठा लोकपावनाः <br />
हरन्त्यघं तेऽङ्गसङ्गात् तेष्वास्ते ह्यघभिद्धरिः ॥
</p>

<p class="reference">
 भागवतम् ९.९.६
</p>

<p>
अन्यत्र चैष अभिप्रायः प्रतिफलति-
</p>

<p class="verse">
 भवद्विधा भागवताः तीर्थाभूतास्स्वयं विभो <br />
तीर्थाकुर्वन्ति तीर्थानि स्वान्तस्थेन गदाभृता ॥
</p>

<p class="reference">
 भागवतम् १.१३.१०
</p>

<p>
महानुभावाः मुनयः पादयात्रया 
क्षेत्रात् क्षेत्रं सञ्चरन्तः पावयन्ति तीर्थक्षेत्राणि-
</p>

<p class="verse">
 तेषां विचरतां पद्भ्यां तीर्थानां पावनेच्छया <br />
भीतस्य किं न रोचेत तावकानां समागमः ॥
</p>

<p class="reference">
 भागवतम् ४.३०.३७
</p>

<p>
 तीर्थशब्दः शब्दशास्त्राभिज्ञैरेवं 
निरूच्यते: तीर्यते अनेन इति 
तीर्थं संसारसागरतरणोपायभूतम् । 
अनया च दृष्ट्या ये स्वयन्तीर्णसंसाराः 
परानपि तारयन्ति चेत् तेषामर्थे तीर्थशब्दः 
अन्वर्थसंज्ञको भवति ।
</p>

<p>
 अथ शास्त्रविषयः विचार्यते । 
धर्मसम्बन्धिकर्मविषये धार्मिके 
च आचारविचारे अस्माकं शास्त्राण्येव 
प्रमाणानि (भगवद्गीता १६.२४) । 
ये शास्त्रविधानान् स्वीये जीविते श्रद्धया 
अनुसरन्ति ते तैरेव शास्त्रैरति- शयेन 
प्रभाव्यन्ते । कालप्रभावेन जनानाम्मनसि 
यदा कामादयः अभ्युत्थिता भवन्ति 
तदा शास्त्रचोदितानि कर्माण्यश्रद्धयाऽपूर्णतया 
च विधास्यन्ति, पूर्णतया तित्यक्षन्ति 
वा ।
</p>

<p>
 एतस्मिन्सन्दिग्धेऽनेहसि महामहिमानो 
ह्येते केवलं शास्त्ररूपेण स्थितान् 
धर्मग्रन्थान् सच्छास्त्रत्वेन परिणमयन्ति । 
शास्त्रोक्तानि तानि वाक्यानि भगवदुक्तित्वेन 
ऋषीणां मुनीनां वा सूक्तत्वेन परिगृह्य 
प्रमाणयन्ति । तदुक्तान् विधिनिषेधानक्षरशः 
परिपालयन्ति । सर्वाण्यपि कर्माणि 
श्रद्धया विधाय मार्गदार्शिनो भवन्ति । 
सन्दिग्धार्थविवरणञ्च विधाय जनमनस्सु 
स्थितान्सन्देहान्दूरीकुर्वन्ति । स्वार्थेऽनपेक्षितान्यपि 
तानि कर्माणि लोकसङ्ग्रहार्थमनुसरन्त्येव 
(भगवद्गीता ३.२१) ।
</p>

<p>
 शास्त्रेषु हि अध्यात्मसम्बद्धाः 
धर्मसम्बद्धाश्च नीतिनियमाः कर्माणि 
च विधीयन्ते । व्यावहारिकजीवने 
अभियोक्तव्याः समस्याः कर्तव्यानि 
कर्माणि लौकिकाश्च आचारविचाराः 
तत्र न विचार्यन्ते । तस्मादेव महार्षिर्नारदोऽभिप्रैति, 
सुकर्माकुर्वन्ति कर्माणि इति । 
अयम् अर्थः- एते स्वीयान्तर्दृष्ट्या 
यद्यत्कुर्वन्ति तत्सर्वमपि सुकमzव 
भवति ।
</p>

<p>
 तैत्तिरीयोपनिषदि उच्यमानोपदेशः 
अत्र सुसङ्गच्छते-
</p>

<p>
 अथ यदि ते कर्मविचिकित्सा 
वा वृत्तविचिकित्सा वा स्यात् । ये 
तत्र ब्राह्मणास्सम्मार्शिनः । युक्ता 
आयुक्ताः । अलूक्षा धर्मकामा- स्स्युः । 
यथा ते तत्र वर्तेरन् । तथा तत्र वर्तेथाः ।
</p>

<p  class="reference">
 तैत्तिरीयोपनिषत् १.११
</p>

<p>
 अध्यात्मरामायणन्त्वेवं 
वदति-भक्तिहीनेन यत्किञ्चित् 
कृतं सर्वमसत्कृतम् (६.७.६७) ।
</p>

<p>
 एतत् प्रतिपक्षरूपेण महात्मभिर्महाभक्तैः 
क्रियमाणं सर्वमपि सुकर्मैव भवति ।
</p>

<p>
 एतत् सूत्रविवरणेन साकं द्वादशतमसूत्रव्याख्यानं 
पुनरध्येतव्यम् ॥
</p>

<p>
 श्रीरामकृष्ण उवाच
</p>

<p>
 यस्मिन् प्रदेशे परमात्मदर्शनोद्देशेन 
दीर्घकालं जनाः तपोध्यानजप- 
धारणप्रार्थनोपासनादीन्विधास्यन्ति 
तत्र परमात्मनः प्रकाशः सत्यमस्ती- 
त्यवगन्तव्यम् । तेषां भक्त्या तत्र 
ईश्वरीभावः सञ्चित्वा निबिडीभवति । 
एतस्मादेव कारणात् तत्र स्वभावत एव ईश्वरीभावस्योद्दीपनपूर्वकं 
परमात्मदर्शनं भवति ।
</p>

<p>
 युगयुगेभ्यः बहवः साधवः, 
सत्पुरूषाः, भक्ताः, सिद्धपुरूषाश्च 
भगवद्दिदृक्षया तीर्थक्षेत्रादीन्प्रति 
समायान्ति स्म । ते लौकिकास्सर्वा अप्याशा 
दूरीकृत्य भगवन्तमेवाऽप्रार्थयन्त । 
यद्यपि स भगवान् सर्वमभि- व्याप्य 
वर्तते, तथापि तीर्थक्षेत्रादिषु स विशेषतो 
सन्निधत्ते ।
</p>

<p>
 येषां हृदयं भक्तिपूर्णं 
भवति तेषां सा भक्तिः तीर्थक्षेत्रादिषूद्दीपिता 
भूत्वा वर्धतेतमाम् । यत्र भगवतो सत्कथालापो 
भविता तत्र भगवान् स्वयमाविर्भवति । 
सर्वे च तीर्थाः तत्र सन्निदधताम् ॥
</p>

<p class="sub_title">
 तन्मयाः  ॥७० ॥
</p>

<p>
 एतेषामेकान्तभक्तानां 
तीर्थक्षेत्रपावनशक्तिरद्भुता । 
कस्मान्मूला- त्साऽऽगता? इति प्रश्नमेतत्सूत्रमुत्तरति । 
ते किल भगवन्तमेव सर्वदा ध्यायंध्यायं 
तन्मया भवन्ति । अत एव ते क्षेत्रादिकानपि 
पावयन्ति ।
</p>

<p>
 यत्र येषां श्रद्धा वर्तते ते तदेव 
भवन्तीति भगवद्गीता आह: श्रद्धामयोऽयं 
पुरूषो यो यच्छ्रद्धस्स एव सः 
(भगवद्गीता १७.३) इति । एते किल भक्ताः 
भगवति विश्वसन्ति । तमेव चोपासते । तस्मादेव 
ते तन्मया भूत्वा तीर्थादिकं पुनन्ति ।
</p>

<p>
 भगवानप्येवमाह-
</p>

<p class="verse">
 वीतरागभयक्रोधाः मन्मया मामुपाश्रिताः <br />
बहवो ज्ञानतपसा पूता मद्भावमागताः ॥
</p>

<p class="reference">
 भगवद्गीता ४.१०
</p>

<p>
 ब्रह्मज्ञानी अथवा ब्रह्मवित् 
सकलमपि जगत् ब्रह्ममयत्वेन 
पश्यन् सर्वं पवित्रमिति जानाति । अत्र चमत्कारयुतं 
श्लोकमेकमुदाहरन्ति-
</p>

<p class="verse">
सम्पूर्णं जगदेव नन्दनवनं सर्वेऽपि कल्पद्रुमाः <br />
गाङ्गं वारि समस्तवारिनिवहाः पुण्याः समस्ताः क्रियाः <br />
वाचः प्राकृतसंस्कृताः श्रुतिशिरो वाराणसी वेदिका <br />
सर्वावस्थितिरस्य वस्तुविषया दृष्टे परब्रह्मणि ॥
</p>

<p>
 अन्यदपि श्लोकरत्नमत्रोदाहरन्ति-
</p>

<p  class="verse">
 निगृहीतेन्द्रियग्रामः यत्र यत्र वसेन्नरः <br />
तत्र तत्र कुरूक्षेत्रं प्रयागो नैमिशं तथा ॥
</p>

<p class="sub_title">
 मोदन्तेपितरोनृत्यन्तिदेवताःसनाथा 
चेयं भूर्भवति ॥७१ ॥
</p>

<p>
जायमानस्सर्वोऽपि मानवः त्रिभिः 
ऋणैस्साकं जायते इति प्राचीनेऽनेहसि 
जनाः विश्वसन्ति स्म । तानि पितृर्णम् 
ऋषि-ऋणं देव-ऋणमिति च वदन्ति तदभिज्ञाः । 
पुत्रप्राप्त्या पितृर्णम् यज्ञयागादिभिः 
देव-ऋणं गुरूकुलवासवेदाध्ययनादिभिः 
ऋषि-ऋणञ्चापाकुर्यादिति 
शास्त्राण्युद्घोषयन्ति । महार्षिर्मनुस्सुदूरङ्गत्वा 
एवमाह-ऋणानि त्रीण्यपाकृत्य 
मनो मोक्षे निवेशयेत् (मनुस्मृतिः 
६.६५) । किन्तु ब्रह्मज्ञानप्राप्तवताम् 
अथवा प्रधानभक्त्यपरनामधेयप्रेमाभक्तियुतानां 
न कस्यापि ऋणस्य बाधा वर्तते इति सर्वाण्यपि 
शास्त्राण्यभिप्रयन्ति । अत्र विषये 
भागवतमेवमाह-
</p>

<p class="verse">
 देवार्षिभूताप्तनृणां पितृणां <br />
	न किङ्करो नायमृणी च राजन् <br />
सर्वात्मना यश्शरणं शरण्यं <br />
	गतो मुकुन्दं परिह्त्य कर्तम् ॥
</p>

<p class="reference">
 भागवतम् ११.५.४१
</p>

<p>
पितरः कदा नन्दन्ति? इत्यंशं पद्मपुराणमेवमाह-
</p>

<p class="verse">
 आस्फोटयन्ति पितरो नृत्यन्ति च पितामहाः <br />
मद्वंशे वैष्णवो जातः स नस्त्राता भविष्यति ॥
</p>

<p class="reference">
 पद्मपुराणम्
</p>

<p>
महाभक्तस्य प्रह्लादस्य जनिमात्रेण 
असुरवंशजातः हिरण्यकशिपुः 
स्ववंशीय-एकाविंशति पितृभिः समं 
पूतो बभूवेति स्वयं भगवान्नरासिंह एव 
प्रह्लादाय कथयति (भागवतम् 
७.१०.१८) ।
</p>

<p>
तदेवं भक्तस्य पितरः आनन्दिनो भवन्ति ।
</p>

<p>
अथ इन्द्रादिदेवताविचारः किञ्चिदिव 
प्रस्तूयते । इन्द्रादिदेवताः महापुण्यवशात् 
तत्तदधिकारेषु तिष्ठन्ति । ते चाधिकारा 
अनित्याः । ताश्च देवताः नैतज्जानन्तीति 
न । ते मोक्षमार्गं न विदन्ति । भक्ताः परमपदमार्गं 
देवेभ्यो प्रदर्शयन्ति । अत एव ते आनन्देन 
नृत्यन्ति ।
</p>

<p>
अन्यच्च । तास्मिंस्तुष्टे जगत्तुष्टम् 
इति ह्युक्तम् । तस्मिन्भगवति 
सन्तुष्टे सर्वं जगत् परितुष्टं भवति । तस्मात् 
एष भक्तः स्वीयभक्त्या भगवन्तं 
तुष्ट्वा तद्द्वारा इन्द्रादीन्देवानपि सन्तोषयति । 
अन्ये च व्याख्यातारः एवमभिप्रयन्ति-सर्वाण्यपि 
इन्द्रियाणि अधिष्ठातृदेवतावन्ति 
भवन्ति ।
</p>

<p>
भक्तस्य इन्द्रियाधिष्ठानदेवताः, 
तद्हृदयनिवासिभगवतो 
दर्शनेन परमानन्दभरितास्सन्तः 
स्वीयं जन्म सफलं जातमिति नृत्यन्ति इति । 
एतद्व्याख्यानमपि सुष्ठु सङ्गच्छते ।
</p>

<p>
भूमातुः महाविष्णुः श्रीमन्नारायण 
एव पतिः । श्रीदेवी भूदेवी च महाविष्णोः 
पत्न्याविति पुराणेषु बहुधा उक्तः । महाविष्णुः 
यदि सदा क्षीरसागरमेवाऽध्यास्ते चेत् 
का गतिर्भूमेः? किन्तु यदा यदा एतादृश- 
महाभक्ताः अवतरन्ति तदा स्वीयहृदये 
परमात्मानमपि आनयन्ति । यत्र यत्र 
भक्ताः वसन्ति तत्र तत्र भगवान् अपि वसति । 
तेन चेयं भूदेवी सनाथा भवति ।
</p>

<p>
अन्यस्मिन् अर्थेऽपि भूमिः सनाथा भवति । 
पापिनां पापकर्मभिः भूमिः कुब्जा 
भवन्ती अनाथा भवति । स्वरक्षका न केऽपि 
सन्तीति साऽतीव खिद्यति । महापुरूषाणाम् 
आगमनेन पापिनां पापानि विनशित्वा ते सर्वेऽपि 
सत्पुरूषा भवन्ति । धर्मोऽपि वर्धते । तदेवं भूमिः 
सनाथा भवति ॥
</p>

<p class="reference">
 नास्ति तेषु जातिविद्यारूपकुलधनक्रियादिभेदः 
 ॥ ७२ ॥
</p>

<p>
लौकिके व्यवहारे यद्यद्वयमनर्घमित्यभिमन्महे 
तत्तत् भगवता तथा न मन्यते । उत्तमकुलप्रसूतस्य 
यस्याङ्कस्यामपि कलायां प्राप्तवैदुष्यस्य, 
सुरूपिणां, कुलीनानां, धनिनां, श्रद्धयाऽनुष्ठितकर्मणां 
सम्माननं वयमीहामहे । एतद्विरोधेन 
येषु नैते विशेषा वर्तन्ते तान्दूरीकुर्महे । 
तान्नीचैः दृष्ट्वाऽपहसामः ।
</p>

<p>
अत्र विषये भगवतो व्यवहारः अन्यथैव 
भवति । ये तु भक्तिमार्ग- जुषो भवन्ति 
तानेव स बहुमनुते । तेभ्यः सः आत्मानमेव 
विक्रीणीते । भगवतो परमकृपामेनामुपवर्णयन् 
कश्चन परमसुन्दरः श्लोकः एवं वर्तते-
</p>

<p class="verse">
 व्याधस्याचरणं ध्रुवस्य च वयः विद्या गजेन्द्रस्य का <br />
	का जातिर्विदुरस्य यादवपतेरूग्रस्य किं पौरूषम् <br />
कुब्जायाः कमनीयरूपमधिकं किं तत्सुधाम्नो धनं <br />
	भक्त्या रक्षति केवलं न तु गुणैर्भक्तिप्रियः श्रीहरिः ॥ 
</p>

<p>
भागवतमप्येवमाह (७.९.९)-
</p>

<p class="verse">
 मन्ये धनाभिजनरूपतपश्श्रुतौजः <br />
	तेजः प्रभावबलपौरूषबुद्धियोगाः<br />
नाराधनाय हि भवन्ति परस्य पुंसः <br />
	भक्त्या तुतोष भगवान् गजयूथपाय ॥
</p>

<p>
अधुना तद्भक्तविचारमेव विचारयामः । 
भगवानेव स्वयं भक्तेषु जात्यादिभेदं 
न गणयतीत्युक्तौ का कथाऽस्माकम्? 
वयं समाजे उच्चनीचभावं यदि 
सिसृक्षामः तदा भगवानेतदनुमनुते 
वा?
</p>

<p>
भक्ता हि सर्वदा सर्वत्र भगवन्तमेव साक्षात्कुर्वन्तः 
स्वपरजनेषु न कुत्राऽपि भेदभावभूताविष्टा 
भवन्ति । शास्त्राण्यप्येतद्घण्टाघोष- 
मुद्घोषयन्ति-
</p>

<p>
 विद्याविनयसंपन्ने ब्राह्मणे वि हस्तिनि <br />
शुनि चैव श्वपाके च पण्डितास्समदार्शिनः ॥
</p>

<p class="reference">
 भगवद्गीता ५.१८
</p>

<p class="verse">
 ब्राह्मणे पुल्कसे स्तेने ब्रह्मण्येऽर्के स्फुलिङ्गके <br />
अक्रूरे क्रूरके चैव समदृक्पण्डितो मतः ॥
</p>

<p class="reference">
 भागवतम् ११.२९.१४
</p>

<p>
महाभक्तशिरोमणिः प्रह्लादस्त्वेवमभिप्रैति । 
सकलकल्याणगुणा- करोऽपि 
ब्राह्मणः परमात्मनि विमुखश्चेत् 
सः सकलमप्यात्मात्मीय- 
भरन्यासं भगवति कृतवतो चाण्डालात्सत्यमवरो 
भवति । स चाण्डाल एव तादृशब्राह्मणात् 
उत्तमो भवतीति विनिर्गलितार्थः ।
</p>

<p class="verse">
 विप्राद् द्विषड्गुणयुताद् अरविन्दनाभ- <br />
	पादारविन्दविमुखात् श्वपचं वरिष्ठम् <br />
मन्ये तदार्पितमनोवचनेहितार्थ- <br />
	प्राणं पुनाति स कुलं न तु भूरिमानः ॥
</p>

<p>
भगवद्भक्ता न शूद्रा इति भगवतो 
श्रीकृष्णस्य मतमपि भवति-
</p>

<p class="verse">
 न शूद्रा भगवद्भक्ता विप्रा भागवतास्स्मृताः <br />
सर्ववर्णेषु ते शूद्रा ये ह्यभक्ता जनार्दने ॥ <br />
चण्डालं मम भक्तं वा नावमन्येत बुद्धिमान् <br />
योऽवमन्येत मूढात्मा रौरवं नरकं व्रजेत् ॥
</p>

<p class="reference">
 महाभारतम्-अनुशासनपर्व
</p>

<p>
तदेवं भगवद्भक्तेषु जात्यादिकृतं 
भेदभावं कदाऽपि न वयं कुर्याम ॥
</p>

<p>
 श्रीरामकृष्ण उवाच
</p>

<p>
 भक्तिर्हि जातिहीना । भक्तस्य 
वर्ग एव विभिन्नो भवति । भक्तेषु जातिविचारस्याऽऽवश्यकतैव 
नास्ति । भक्त्युत्पत्तिक्षणमात्र एव 
देहात्म- मनसां शुद्धिरूपजायते । 
मानवः भगवन्नामभिः परिपूतो भवति । 
भक्त्युत्पत्तौ अस्पृश्योऽपि शुद्धः 
पवित्रश्च जायते । भक्तिहीन- श्चेद्ब्राह्मणः 
सः शब्दः 'ब्राह्मणः' न तमर्थमाह । सत्यां 
भक्तौ चण्डालो न चण्डालः । ब्राह्मणः 
भक्त्युत्पन्नचण्डालस्यान्नमपि भोक्तुं 
शक्नोति ।
</p>

<p class="sub_title">
 यतस्तदीयाः  ॥७३ ॥
</p>

<p>
जात्यादिभेदराहित्यस्य पूर्वसूत्रोक्तस्य 
कारणमस्मिन् सूत्रे विव्रियते ।
</p>

<p>
भक्तानां भागवतत्वेन स भगवान् तेषु 
कदाऽपि जात्यादि- प्रयुक्तभेदभावं 
न गणयति । सर्वेषामपि भक्तानां तदीयत्वेन 
तेऽपि स्वीयगोष्ठिषु जातिभेदं न मन्वते । 
भक्तानां सकलस्याऽपि जगतः भगवदात्मकत्वेन 
साक्षात्क्रियमाणत्वात् जनान् भगवदनन्यं 
मन्वाना तेषु न भेदं गणयन्ति । वयमपि भगवद्भक्ताः 
तदीयत्वादेव तेषु जातिकृतं भेदं न 
भावयेम ॥
</p>

<p class="title" id="16">
 गौणभक्तेभ्यो अन्ये केचन 
उपदेशाः
</p>

<p class="sub_title">
 वादो नावलम्ब्यः  ॥ ७४ ॥
</p>

<p>
भक्ता वावदूका भूत्वा न चर्चयेयुः ॥
</p>

<p>
 श्रीरामकृष्ण उवाच
</p>

<p>
 ये ज्ञानमात्रावलम्बिनः ते 
किल शास्त्रमीमांसातर्कयुक्तीराश्रित्य 
व्याकुलचित्ता भवन्ति । यदि ते सकृत् 
भगवदनुभवानन्दाऽऽस्वादिनो भवन्ति 
वा एकवारं भगवज्ज्ञानसुखामृतसागरे 
निमज्जन्ति तदा एतादृशव्यर्थविचारान् 
न चिचर्चयिषन्ति । सद्ग्रन्थाः 
शास्त्राणि च भक्तिपूर्वकभगवदुपासनाय 
भगवत्प्राप्तये च मार्गान् दर्शयन्ति । 
मार्गज्ञानानन्तरमवशिष्टेतरविषया 
गौणा भवन्ति । कुत्रचिदुपविश्य केवलं 
कानिचन शास्त्रवाक्यान्याश्रित्य 
चर्चयति चेन्न किमपि सेत्स्यति । 
पाण्डित्यं तत्र नोपकरोति ।
</p>

<p>
 तर्कयुक्तिभिः केवलं 
वस्तु न प्राप्यते । तस्माद्वृथा 
तर्कविवादः माऽस्तु । यदि च तर्कयुक्तिभिर्विवदिषा 
तदा सा सदसद्विचारे नित्यानित्यविचारे 
वा अस्तु ॥
</p>

<p class="verse">
 बाहुल्यावकाशत्वाद् अनियतत्वाच्च 
 ॥ ७५ ॥
</p>

<p>
 कश्चित् जले प्लवनमधिगन्तुं 
प्लवनपटुमेकमाससाद । स प्लवनपटुः 
''प्लवनवेषं धारय, धृतं वस्त्रं विसर्जय' 
इति तमब्रवीत् । 'प्लवनकला- मेवाजानन्नहं 
कथं जलेऽवतरामि? जले निमज्य म्रिये 
चेत् का गतिः? प्रथमतः त्वं प्लवनकलायां 
मां परिणतं कुरू तदनन्तरं धैर्येण जले 
अवतरामि' इति स आगन्तुकः वादायैव 
प्रावर्तत ।
</p>

<p>
 भक्तिमार्गे प्रवृत्तस्य अत्र 
ज्ञातव्यं बहु वर्तते । यदि च विद्याया अधिजिगमिषा 
वर्तते तदा विद्यायां परिणतं सुनिपुणं गुरूमाश्रित्य 
तस्मिन् श्रद्धाभक्तिसमन्वितः 
तस्य सेवां विधाय तस्योपदेशं लब्ध्वा तदुपदिष्टं 
साधयेत् । प्रायोगिकास्वेतासु 
विद्यासु वादविवादा स्थानं न लभन्ते । महार्षिर्नारदः 
एनमेव विचारं सूत्रेऽस्मिन् विवरिषति ।
</p>

<p>
 रागद्वेषादियुक्ताः परानवमातुं 
वादे जित्वा जयभेरीं ताडयित्वा कीर्तिधनकामनया 
वादविवादान् न कुर्युः इत्यादिमसूत्रस्य 
सारतमोऽर्थः । द्वितीयन्तु सूत्रमस्य 
कारणान्यभिधत्ते ।
</p>

<p>
 वादो हि बुद्धिबलमेवावलम्बते । 
विषयावलोकने विशिष्टं दृष्टिकोणमपि 
वादः आश्रयति । एकमेव 
विषयमनेके पुरूषाः विभिन्नया 
दृष्ट्याऽवलोकयन्ति । न काऽपि 
दृष्टिः परिपूर्णेति वक्तुं शक्यते । 
अन्धषट्कं कथं गजमेकमवर्णयदिति 
कथाऽत्र सुसङ्गता भवति । बुद्धिमत्त्वेन 
सुप्रसिद्धः अद्य यद्विषयं प्रमाणीकुरूते 
परेद्यवि स एव विषयः अन्येन सुतीक्ष्णमतिना 
विज्ञानिना निराक्रियते इत्यत्र परश्शतनिदर्शनानि 
सन्ति । गतद्विसहस्रैर्वषzभाzतविज्ञानेनानुसृतां 
गतिमवलोकयतां विदुषां मनस्सु 
विषयोऽयं सम्यगवभासते । अयमभिप्रायः । 
तर्कविधानेन केवलं विषयनिश्चिचीषा 
मृगमरीचिकायते ।
</p>

<p>
अध्यात्मशास्त्रविषयस्तु अनुभवैकवेद्यो 
भवति । वाङ्मनोभिर्न परिचीयते । अत्र 
विषये उपनिषदो एवमभिप्रयन्ति-यतो 
वाचो निवर्तन्ते, अप्राप्य मनसा सह 
(तैत्तिरीयोपनिषत् २.४), नैषा तर्केण 
मतिरापनेया (कठोपनिषत् 
२.९) । ब्रह्मसूत्राण्यप्येनां सरणिमेव 
प्रतिपद्यन्ते -तर्काऽप्रतिष्ठानात् 
(२.१.११) ।
</p>

<p>
तर्केण वादेन च मनः भृशं तपति । मानवीयः 
सम्बन्धः क्रषिमान- मेति । अहङ्कारो 
विवर्धते साधकस्य । एतत्प्रतिबन्धिरूपेण 
भगवन्तं प्रीतिपूर्वकं भजतां भक्तानां 
भगवानेव स्वयं बुद्धियोगम्प्रदाय 
तन्मूलं साक्षात्कारमपि प्रदास्यति इति 
भगवद्गीतासु सुस्पष्टमाह भगवान्-
</p>

<p class="verse">
 तेषां सततयुक्तानां भजतां प्रीतिपूर्वकम् <br />
ददामि बुद्धियोगं तं येन मामुपयान्ति ते ॥
</p>

<p class="verse">
 तेषामेवानुकम्पार्थम् अहमज्ञानजं तमः <br />
नाशयाम्यात्मभावस्थो ज्ञानदीपेन भास्वता ॥
</p>

<p class="reference">
 भगवद्गीता १०.१०, ११
</p>

<p>
अत एव महाभारते-
</p>

<p class="verse">
 आलोड्य सर्वशास्त्राणि विचार्य च पुनः पुनः <br />
इदमेकं सुनिष्पन्नं ध्येयो नारायणस्सदा ॥
</p>

<p>
 भागवतेऽपि श्रीकृष्ण उद्धवमेवमाह-
</p>

<p class="verse">
 वेदवादरतो न स्यात् पाखण्डी च न हैतुकः <br />
शुष्कवादविवादे न किञ्चित्पक्षं समाश्रयेत् ॥
</p>

<p class="reference">
 ११.१८.३०
</p>

<p>
 एतदुक्तिमात्रेण मुमुक्षवो 
भक्ताः भगवत्तत्त्वपरिज्ञानाय 
धर्मसंशया- दीनां परिहाराय अधीतासु 
विद्यास्वन्योन्यविचारसङ्क्रमणार्थं 
च चिचर्चयिषा माऽस्तु इति नार्थः । 
तस्या आवश्यकता अस्त्येव । ऋषिमुनीनां 
सूक्तिषु संशयादीनां विनिर्णयाय 
वेदाविरूद्धतर्कोपयोगः 
आवश्यकः । तदुक्तं मनुना महार्षिणा-
</p>

<p class="verse">
 आर्षं धर्मोपदेशं च <br />
	 वेदशास्त्राविरोधिना <br />
यस्तर्केणानुसन्धत्ते <br />
	स धर्मं वेद नेतरः ॥
</p>

<p class="reference">
 मनुस्मृतिः १२.१०६
</p>

<p>
 श्रीरामकृष्ण उवाच
</p>

<p>
 अस्तव्यस्तस्वभावं व्याकुलचित्तत्वं 
च त्वं परिहरेः । चुल्लिकानि- क्षिप्तनवनीते 
यावज्जलं वर्तते तावत् शब्दः जायते । एवमेव 
रिक्तो घटः कूपे जलाऽऽदानसमये 
'भक् भक्' इति शब्दं करोति । यदा घटः 
जलपूर्णो भवति तदा निश्शब्दो भवति । यावत् भगवदनुभवाऽऽनन्दरसिको 
न जायते तावद्विचारबुद्धिरनुवर्तते । 
षट्पदो हि मकरन्दरसास्वाऽऽदनप्राप्तिपर्यन्तं 
''गुञ्' इति शब्दं करोति । पुष्परसास्वादनपरो 
हि स निश्शब्दो जायते । शास्त्रग्रन्थान् पठित्वा 
युक्तिशतेषु पाटवाऽऽर्जनेन 
न किमपि सेत्स्यति । पर्णविशेषस्य 
सिद्धेरदनेन जनः क्षीबः भवति । 'सिद्धिः 
सिद्धिः' इति शब्दोच्चारण- मात्रेण 
न कोऽपि मत्तो भवति । दृष्टान्ताः सर्व 
एवैते न विस्मरणीयः । एवं मनसि निधाय 
निर्जनप्रदेशे रहसि भगवन्तमाकारयामश्चेत् 
तादृश-अनुभवो जायते ।
</p>

<p class="sub_title">
 भक्तिशास्त्राणि मननीयानि,
तदुद्बोधककर्माणि करणीयानि 
 ॥७६ ॥
</p>

<p>
 'तदुद्बोधक' इत्यस्य स्थाने 
'तदभिवर्धक' इति पाठं पठन्ति । भक्तः 
ग्रन्थान्नाधीयीत युक्तिवादान्न 
कुर्यादिति विरूद्धाभिप्रायः 
अस्माभिः पूर्वसूत्रद्वयाध्ययनेन 
ज्ञायेत इति भिया तन्मूलानुकम्पया 
च महार्षिर्नारदः सूत्रेणानेन समाधत्ते । 
एतत्सूत्रमध्येष्यन् १२,१४,४९ अथ च 
६२ तम सूत्रार्थानपि स्मरेत् ।
</p>

<p>
 भक्त्युद्बोधकशास्त्राणि 
पिपठिषेत मन्वीत, शेषं जह्यात् । अत्र काचन 
चाटूक्तिः एवं भवति-
</p>

<p class="verse">
 यास्मिंछास्त्रे पुराणे वा हरिभक्तिर्न दृश्यते <br />
श्रोतव्यं नैव तच्छास्त्रं यदि ब्रह्मा स्वयं वदेत् ॥ 
</p>

<p>
 मननकाले विषयमेनं ध्येयात् । 
मननं नाम चिन्तनम् । इदं बुद्धेः कार्यं 
भवति । तस्मात् भक्तिशास्त्रेऽस्मिन्नुपयुक्तांशान् 
गृह्णीयात् । शेषं परित्यजेत् । एवमेव 
मतिमान्नरः शास्त्रेभ्यः प्रयोजनवत्सारतमांशं 
परिगृह्णीयात् । तथा च-
</p>

<p class="verse">
 अणुभ्यश्च महद्भ्यश्च शास्त्रेभ्यः कुशलो नरः <br />
सर्वतः सारमादद्यात् पुष्पेभ्य इव षट्पदः ॥
</p>

<p class="reference">
 भागवतम् ११.८.१०
</p>

<p>
भक्तिशास्त्राणां मननं कुतो वा आवश्यकम्? 
अस्माकं हृदयेषु भक्त्युत्पादकानां 
तद्वर्धकानाञ्च कर्मणां साधनानाञ्च 
ज्ञानाय तेषामध्ययन- मावश्यकं 
भवति । ज्ञात्वा च तान्यभ्यस्येत् । एतानि 
साधनानि कर्माणि भागवतधर्मा इत्युच्यन्ते । 
स्वयं भगवानेव भागवते एवमुपदिशति-
</p>

<p class="verse">
 श्रद्धाऽमृतकथायां मे शश्वन्मदनुकीर्तनम् <br />
परिनिष्ठा च पूजायां स्तुतिभिस्स्तवनं मम ॥
</p>

<p class="verse">
 आदरः परिचर्यायां सर्वाङ्गैरभिनन्दनम् <br />
मद्भक्तपूजाऽभ्यधिका सर्वभूतेषु मन्मतिः ॥
</p>

<p class="verse">
 मदर्थेष्वङ्गचेष्टा च वचसा मद्गुणेरणम्<br />
मय्यर्पणं च मनसः सर्वकामविवर्जनम् ॥
</p>

<p class="verse">
 मदर्थेऽर्थपरित्यागो भोगस्य च सुखस्य च<br/>
इष्टं दत्तं हुतं जप्तं मदर्थं यद्व्रतं तपः ॥
</p>

<p class="verse">
 एवं धर्मैर्मनुष्याणाम् उद्धवात्मनिवेदिनाम् <br />
मयि सञ्जायते भक्तिः कोऽन्योऽर्थोऽस्यावशिष्यते ॥
</p>

<p class="reference">
 भागवतम् ११.१९.२०-२४
</p>

<p>
प्रबुद्ध इत्याख्यो ऋषिः महाराजाय 
निमये एनमेव भागवतधर्म- मुपदिदेश 
(भागवतम् ११.३.२६-३१) । 
सः अत्रापि दृष्ट्वाऽनुसन्धेयः ।
</p>

<p>
भगवद्गीतायां भक्तियोगाध्याये 
(१२) भगवान् भक्तलक्षणान्यत्यन्त- 
हृद्यया गिरा व्यवारीत् । एतेभ्यो 
लक्षणेभ्यो भक्तकर्तव्यानि ज्ञायन्ते । 
तेऽप्यत्र सङ्गच्छन्ते । यथा-अद्वेषः, 
मैत्री, सन्तृप्तिः, भगवदार्पितमनो- 
बुद्धित्वं, समचित्तत्वं, 
स्वार्थकर्मपरित्यागः, श्रद्धादयः 
भागवतधर्माः ॥
</p>

<p class="verse">
 सुखदुःखेच्छालाभादित्यक्ते, 
काले प्रतीक्ष्यमाणे
क्षणार्धमपि व्यर्थं न नेयम्  ॥७७ ॥
</p>

<p>
 पञ्चात्रिंशत्तमसूत्रादारभ्य 
अष्टात्रिंशत्तमसूत्रपर्यन्तं अथ 
च चतु- स्सप्ततितम सूत्रञ्च यदि 
मनसि सम्यगालोचयति चेद्गौणभक्तः, 
तदा सुखदुःखाऽऽशालाभादीनां चिन्ता 
दूरे अपसरति । भगवद्गीतायां भगवतो 
योगक्षेमं वहाम्यहम् (भगवद्गीता 
९.२२) इत्याश्वासनमालम्ब्य स एव भक्तस्य 
सर्वमपि रक्षणाधुरं वहति इति तस्मिन् स विश्वसिति । 
तस्मादेव सः (गौणभक्तः) स्वरक्षणादिव्यापारेषु 
शिथिलितप्रयत्नो भवति । यद्यपि 
स अधिगतबहुविरामकालोऽपि 
तं कालं न कदर्थयति वा व्यर्थं 
निनीषति । अन्यथा संस्कारवशादुद्बुद्धकामादिदोषैरूत्पन्नसुखेच्छादिभिः 
मनः मलिनं भवति ।
</p>

<p>
 यदि मूलस्थितं सुखदुःखेच्छालाभादित्यक्ते 
काले प्रतीक्ष्यमाणे इत्येकम्पदसमूहं 
भवति तदाऽन्योऽप्यर्थः द्योतते । 
सुखदुःखेच्छाला- भाद्यभावविशिष्टं 
कालमग्रे आगच्छत्येव इति निरीक्षमाणस्य 
गौण- भक्तस्य तादृशकालाऽऽगमनपर्यन्तं 
समयः यस्मिन्कस्मिन्नपि सन्दर्भे व्यर्थतया 
न नेयः इति सोऽर्थो भवति । सुनिरीक्षितः 
कालः आगच्छत्येव ।
</p>

<p>
 एतत्सूत्रार्थगर्भाः केचन 
श्लोकाः अत्र प्रमाणतया उदाह्रियन्ते-
</p>

<p class="verse">
 त्रिभुवनविभवहेतवेऽप्यकुण्ठस्मृतिरजितात्मसुरादिभिर्विमृग्यतात् <br />
न चलति भगवत्पदारविन्दाल्लवनिमिषार्धमपि यस्स वैष्णवाग्र्यः ॥
</p>

<p class="reference">
 भागवतम् ११.२.५३
</p>

<p class="verse">
 कौमार आचरेत् प्राज्ञो धर्मान् भागवतानिह <br />
को हि जानाति कस्याद्य मृत्युकालो भविष्यति । 
</p>

<p class="reference">
 भागवतम् ७.६.१
</p>

<p class="verse">
 आसुप्तेरामृतेः कालं नयेद्वेदान्तचिन्तया <br/>
दद्यान्नावसरं किञ्चित् कामादीनां मनागपि ॥
</p>

<p class="reference">
 दक्षस्मृतिः
</p>

<p>
सुप्रसिद्धः महाकविः भर्तृहरिः 
स्वकीये वैराग्यशतके (श्लो. ७५) 
भावनामेनामतिसुन्दरं वर्णयति-
</p>

<p class="verse">
 यावत् स्वस्थमिदं कलेवरगृहं यावच्च दूरे जरा <br />
यावच्चेन्द्रियशक्तिरप्रतिहता यावत् क्षयो नायुषः <br />
आत्मश्रेयसि तावदेव विदुषा कार्यः प्रयत्नो महान् <br />
प्रोद्दीप्ते भवने च कूपखननं प्रत्युद्यमः कीदृशः ॥ 
</p>

<p>
सुभाषितमपि एकं वर्तते-
</p>

<p class="verse">
 सा हानिर्महच्छिद्रं स मोहस्स च विभ्रमः <br />
यन्मुहूर्तं क्षणं वाऽपि वासुदेवं न कीर्तयेत् ॥
</p>

<p>
 श्रीरामकृष्ण उवाच
</p>

<p>
 सदा भगवतो गुणान्गायेत् । कीर्तनप्रार्थनादिकञ्च 
विदध्यात् । ये भगवतो विनाऽन्यद्वस्तु 
न जानन्ति ते प्रत्युच्छ्वासनिश्वासं 
भगवतो नामानि जपन्ति । केचन भक्ताः 
मनस्येव 'ओं रामः' इति मन्त्रं जपन्ति । अन्येषां 
केषाञ्चन रसना सर्वदा नामजपफलरूपेण 
चलन्ती वर्तते । सर्वदा भगवन्नामस्मरणमेव 
कर्तुमुचितम् ॥
</p>

<p class="sub_title">
 आहिंसासत्यशौचदयाऽऽस्तिक्यादिचारित्र्याणि
परिपालनीयानि  ॥ ७८ ॥
</p>

<p>
कालो न कदर्थनीय इति पूर्वसूत्रेणोक्तम् । 
अस्मिन् सूत्रे कालस्य सदुपयोगकरणविचारं 
विवृणोति ।
</p>

<p>
लौकिको हि पुरूषः स्वार्थाय परान् 
हिनस्ति । हिंसा हि कर्मणा वाचा वा मनसा वा भवेत् । 
कदाचित् स्वयं परान् हिनस्ति । अन्यदा 
परमूलाहिंसारतिर्भवति अपरस्मिन् 
काले परकृताहिंसामनुमोदते । 
एतत्सर्वमपि हिंसैव भवति । एतादृशाहिंसारहिततैव 
आहिंसा इत्युच्यते । ईश्वरगीता एवं वदति-
</p>

<p class="verse">
 कर्मणा वाचा मनसा सर्वभूतेषु सर्वदा <br />
अक्लेशजननं प्रोक्ता त्वाहिंसा परमार्षिभिः ॥
</p>

<p>
परमात्मा हि सत्यस्वरूपः (पश्यत 
तैत्तिरीयोपनिषत् २.१) । 
सत्येनैव पथा सः प्राप्तव्यः । असत्यं 
न ब्रूयात्, 
सत्यमेव वदेत् आचरेच्च । सर्वप्राणिनामपि 
हितं प्रियं सत्यमेव च वदेत् । महर्षेर्मनोः 
सुप्रसिद्धं वाक्यमेवं वर्तते-
</p>

<p class="verse">
 सत्यं ब्रूयात् प्रियं ब्रूयान्न ब्रूयात्सत्यमप्रियम् <br />
प्रियं च नानृतं ब्रूयादेष धर्मस्सनातनः ॥
</p>

<p class="reference">
 मनुस्मृतिः ४.३८
</p>

<p>
शौचं द्विविधं बाह्यमाभ्यन्तरं 
च । स्नानादिभिः बाह्यं शौचं सिद्ध्याति । 
आन्तरशौचविषये विविधाः आचार्याः 
विविधनिरूक्तिं ददति । कर्मसु 
असङ्गमः शौचम् इति भागवतं (११.१९.३८) 
वदति । गरूडपुराणे (११०)-
</p>

<p class="verse">
 सत्यशौचं मनश्शौचं शौचमिन्द्रियनिग्रहः <br />
सर्वभूतदया शौचं जलशौचं तु पञ्चमम् ॥
</p>

<p>
बृहस्पतिमतेन शौचं त्रिविधम्-
</p>

<p class="verse"> 
 अभक्षपरिहारं च संसर्गश्चाप्यनिन्दितैः <br />
स्वधर्मे च व्यवस्थानं शौचमेतत्प्रकीर्तितम् ॥
</p>

<p>
परन्तु भगवन्नामवत्पावकं न किमपि-
</p>

<p class="verse">
 पतितः स्खलितश्चातः क्षुत्त्वा वा विवशो ब्रुवन् <br />
हरये नम इत्युच्चैर्मुच्यते सर्वपातकात् ॥
</p>

<p class="reference">
 भागवतम् १२.१२.४६
</p>

<p>
 अथ दया । दया हि आहिंसायाः 
अपरं मुखम् । शाण्डिल्योपनिषत् दयामेवं 
निर्वक्ति-दया नाम सर्वभूतेषु 
सर्वत्रानुग्रहः । मात्स्यं पुराणमेवं 
वदति-
</p>

<p class="verse">
 आत्मवत्सर्वभूतेषु यो हिताय च शुभाय च <br />
वर्तते सततं हृष्टः क्रिया ह्येषा दया स्मृता ॥
</p>

<p>
 प्रयत्नशतेनापि परेषां क्लेशपरंपरापरिहारायोदीयमानेच्छा 
दया इति पाद्मं पुराणं निर्वक्ति ।
</p>

<p>
 भगवद्रामानुजानन्तरं तत्सिद्धान्ते 
अत्यन्तं परमाचार्यः श्रीमन्निग- 
मान्तमहादेशिकः पूर्वोदाह्तस्मृतिपद्धतिमनुसरन् 
भगवद्रामानुजहृदयानु- 
सारं दयां परदुःखनिराकरणेच्छा 
इति निर्वक्ति । अन्ते आस्तिक्यमव- 
शिष्यत् । आस्तिक्यं नाम अस्तीतिबुद्धिः । 
आस्तिक्यमपि बहुधा विवृतम् । शाण्डिल्योपनिषदमनुसृत्य 
(२) वेदोक्तधर्माधर्मेषु विश्वासः 
आस्तिक्यं भवति । शङ्करभगवत्पादाः 
श्रद्दधानता परमार्थेषु आगमेषु आस्तिक्यमिति 
निर्वचनं कुर्वन्ति ।
</p>

<p>
 ज्ञानभक्तियोगादिभिः 
संसारबन्धाद्विमुक्तः परमसुखमवाप्नुयामिति 
श्रद्धैव आस्तिक्यमिति सामान्यतो 
लक्षणं भवति ।
</p>

<p>
 सूत्रोक्तादिपदेन भगवद्गीतासु 
षोडशाऽध्याये विवृतदैवीसम्पदो 
गुणाः अत्र सङ्गृह्यन्ते इति मन्तव्यम् ॥
</p>

<p>
 श्रीरामकृष्ण उवाच
</p>

<p>
 सत्यवाक्यं हि कलौ तपो 
भवति । सत्यनिष्ठाः पुरूषाः सत्यस्वरूपं 
भगवन्तं प्राप्नुवन्ति । सत्यनिष्ठाहीनाः 
जनाः क्रमेण सर्वमप्यात्मीयं वस्तुजातं 
नाशयन्ति । अद्यतनाऽवस्थाप्राप्त्यनन्तरमहं 
हस्ते पुष्पमादाय कालीमातुः पुरतः 
''अयि जननि! अत्र स्तः तव ज्ञानाज्ञाने स्वीकुरू । 
मह्यं शुद्धां भक्तिमनुगृहाण । अत्र स्तः 
तव शुच्यशुचिनी स्वीकुरू । शुद्धां 
भाक्तिं मह्यमनुगृहाण । अत्र स्तः तव 
शुभाऽशुभे स्वीकुरू । शुद्धां भाक्तिं मह्यमनुगृहाण । 
अत्रस्तः तव पुण्यपापे स्वीकुरू । मह्यं 
शुद्धां भक्तिमनुगृहाण । तदा अग्रिमं 
वाक्यं वक्तुं नाशकम् । मातः! अत्रास्ति 
तव सत्यम् । अत्रास्ति तवासत्यम् । उभयमपि 
स्वीकुरू । सर्वमपि जगन्मातुः समर्पयितुं 
शक्यमभवत् । परन्तु सत्यं तन्मातुर्न 
समार्पयम् ।''
</p>

<p>
 शरीरवाङ्मनोभिः यः पुरूषः 
द्वादशवर्षपर्यन्तं सत्यं पालयति 
सः सत्यसङ्कल्पो भवति । विषयसुखानुभवार्थं 
ये क्रियावन्तो भवन्ति तेऽपि लौकिकव्यापारेषु 
सत्यनिष्ठा भवेयुः ।
</p>

<p>
 अशनायापीडितजनानाम् 
अन्नदानमपि भगवत्सेवैव भवति । सर्वेष्वपि 
भूतेषु स भगवान्वैश्वानररूपेण 
वसति । भोजनं नाम ब्रह्माग्नौ हुतमिति ध्येयम् ।
</p>

<p>
 ये धनिनो भवन्ति ते जगन्मातुः 
कोशाधिकारिणः भवन्ति । ते दीनेभ्यः 
धनानि दद्युः । साधवः भगवद्भक्ताः 
दरिद्राः वा दृष्टाश्चेत् तेभ्यः यत्किमपि 
देयम् ॥
</p>

<p class="title" id="17">
 सर्वसाधनसमाप्तिः तत्फलं च
</p>

<p class="sub_title">
 सर्वदा सर्वभावेन निश्चिन्तैः भगवानेव 
भजनीयः ॥७९ ॥
</p>

<p>
सूत्रेऽस्मिन् सर्वदा इत्यस्य 
स्थाने सर्वथा इत्यपि पठन्ति । सर्वभावेन 
इति पदार्थे एव सर्वथा इति पदार्थोऽप्यन्तर्भूतः 
इति कृत्वा सर्वदा इति पाठ एवात्र स्वीकृतः । 
भक्तियोगनिष्ठैः सर्वात्मना चिन्ता 
दूरे कर्तव्या । चिन्ताया अनर्थकारित्वे 
सुभाषितमेकमत्र पठन्ति-
</p>

<p class="verse">
 चिन्ता चितासमा ज्ञेया चिन्ता वै बिन्दुनाऽधिका <br />
चिता दहति निर्जावं चिन्ता दहति जीवितम् ॥
</p>

<p>
अस्माभिः भगवानेव सर्वदा स्मर्तव्यः । 
न तु यः कश्चित् पामरः मानवः । परेऽस्मान् 
दूषयन्तीति वयमहार्निशं चिन्तयामः । 
सर्वथाऽस्माकं शरीरस्य पृष्ठभागोऽस्माभिरेव 
न दृश्यते । तथाप्यस्माकं पृष्ठभाग- 
निन्दकाः अस्मदपेक्षया दूरे पृष्ठतो 
वर्तन्ते इत्यपि सत्यं खलु? जीवन्तमेव नरं 
लोका निन्दन्ति, न तु मृतम् । 
तस्मात् तद्दृष्ट्याऽद्यापि वयं जीवाम 
इति सन्तोष्टव्यं खलु?
</p>

<p>
परन्तु येऽनन्यभावनया भगवच्चिन्तनमातन्वते 
ते सर्वेऽपि जानन्त्येव यद्भगवान् स्वयं 
तेषां योगक्षेममुद्वहतीति (भगवद्गीता 
९.२२) । तस्मात्ते निश्चिन्ता एव भवन्ति । एतादृशा 
भक्ताः सर्वकालसर्वदेशेष्वपि 
तमेव परमात्मानं भजन्ते । सूत्रस्थसर्वदा इति 
पदस्य बह्वर्था भवन्ति । दास्य- सख्य-वात्सल्य-कान्त-मधुरादिभावेष्वन्यतमं 
भावमालम्ब्य वा मनसः स्थितिमाश्रित्य 
विभिन्नान् भावानालम्ब्य वा भगवन्तमनुभोक्तुं 
शक्यते । भगवान् हि शिव-देवी-विष्णु-गणपति-सुब्रह्मण्यादि-विभिन्नरूपेण 
अभिव्यङ्क्ते । अन्यादृशेष्वेतादृशरूपेष्वभीप्सिततममेकं 
रूपम् अथवा मनसः स्थित्यनुरूपाणि 
विविधानि रूपाणि वा विचित्य भगवति 
भक्तिः कार्या भवति । परमात्मा हि शरीरेऽस्मिन् 
अध्यात्मरूपेण वा साक्ष्यात्मना वसति । 
अधिदैवस्वरूपेण इन्द्रियाणि प्रचोदयति । 
अधिभूतात्मना सर्ववस्तुस्वरूपो भवति । 
समस्तैरप्येभिर्भावैः भगवन्तम् 
उपसेवितुं प्रभवामः । योगमार्गानुसारेण 
परमात्मनः ध्यानकाले मूलाधारचक्रात् 
सहस्रारचक्रपर्यन्तमास्थितास्सर्वा 
अपि देवताः स एवेति भावयेत् । अत्र विषये 
भगवद्गीता १८.६२ एवमाह-
</p>

<p class="verse">
 तमेव शरणं गच्छ सर्वभावेन भारत <br />
तत्प्रसादात्परां शान्तिं स्थानं प्राप्स्यसि शाश्वतम् ॥ 
</p>

<p>
ज्ञातभगवत्तत्त्वोऽपि भक्तः भगवन्तं 
सर्वभावेन सेवते इत्युक्तिः साधकाय 
मार्गदर्शा भवति ।
</p>

<p class="verse">
 यो मामेवमसंमूढो जानाति पुरूषोत्तमम् <br/>
स सर्वविद्भजति मां सर्वभावेन भारत ॥
</p>

<p class="reference">
 भगवद्गीता १५.१९
</p>

<p>
वासुदेव एव सर्वमिति भावनैव सर्वभाव 
इति भीष्मस्तवराजः (८३) आह-
</p>

<p class="verse">
 यस्मिन्सर्वं यतस्सर्वं यस्सर्वं सर्वतश्च यः <br />
यश्च सर्वमयो नित्यं तस्मै सर्वात्मने नमः
</p>

<p class="reference">
 भीष्मस्तवराजः ८३
</p>

<p>
 भागवतं (१०.८०.३,४) 
हि देहेन्द्रियादीनां भगवत्परायणत्वापादन- 
क्रममेवमुपदर्शयति-
</p>

<p class="verse">
 स वाग्यया तस्य गुणान् गृणीते <br/>
	करौ च तत्कर्मकरौ मनश्च <br />
स्मरेद्वसन्तं स्थिरजङ्गमेषु <br />
	शृणोति तत्पुण्यकथाः स कर्णः ॥
</p>

<p class="verse">
 शिरस्तु तस्योभयलिङ्गमानमेत् <br />
	तदेव यत्पश्यति तद्धि चक्षुः <br />
अङ्गानि विष्णोरथ तज्जनानां <br />
	पादोदकं यानि भजन्ति नित्यम् ॥ 
</p>

<p>
 भगवद्भक्तिसुधासागरान्तार्निमग्नो 
कुलशेखराळ्वारः मुकुन्दमालायाम् 
(१६) एवमाह-
</p>

<p class="verse">
 जिह्वे कीर्तय केशवम्मुररिपुं चेतो भज श्रीधरं <br />
पाणिद्वन्द्व समर्चयाच्युतकथां श्रोत्रद्वय त्वं शृणु <br />
कृष्णं लोकय लोचनद्वय हरेर्गच्छाङ्घ्रियुग्मालयं <br />
जिघ्र घ्राण मुकुन्दपादतुलसीं मूर्धन्नमाधोक्षजम् ॥ इति ॥
</p>

<p class="sub_title">
 स कीर्त्यमानः शीघ्रमेवाविर्भवति,
अनुभावयति च भक्तान् ॥८० ॥
</p>

<p>
अत्र सूत्रे स कीर्त्यमान इत्यस्य स्थाने 
सङ्कीर्त्यमान इत्यपि पाठः केषुचित्कोशेषु 
पठ्यते । तदा स इति पदम् अध्याहर्तव्यं भवति ।
</p>

<p>
पूर्वसूत्रोक्तक्रमेण सर्वदा 
सर्वभावेन सेवितः स भगवाननुपदमेव 
भक्तानां स्वसाक्षात्कारमनुगृह्णातीति 
सूत्रविनिर्गलितार्थः ।
</p>

<p>
कीर्तनशब्देन प्रत्येकव्यक्तिकृतभजनमभिधीयते । 
सङ्कीर्तनशब्देन सामूहिकं भजमनुच्यते । 
सङ्घीभूय कीर्तनं सङ्कीर्तनम् इति 
केचन व्याख्यातारः अभिप्रयन्ति ।
</p>

<p>
तत्र सङ्कीर्तनमार्गे तिस्रः पद्धत्यः 
भवन्ति । ताः व्यासपद्धतिः, नारदपद्धतिः 
हनूमत्पद्धतिरित्याहूयन्ते । 
व्यासपद्धतौ आचार्यः व्यासपीठ- 
मग्रे स्थापयित्वा भागवतादिग्रन्थान् 
व्याख्यायन् भगवद्गुणलीलादिकं 
वर्णयति । नारदपद्धतौ भक्तः स्थित्वा 
अथवोपविश्य सङ्गीतवाद्यवृन्देन 
साकं रागतालादिकमनुसरन् भगवद्गुणान्गायति ।  
हनुमत्पद्धतौ वीरभक्तः परितः 
धावन् करतालेन समं नामसङ्कीर्तनं 
करोति ।
</p>

<p>
नाम्ना आकारितः शिशुरपि अस्मान्प्रत्याधावति 
चेत् कुतो वा आकारितः अस्मान्प्रति 
भगवान् नायाति?-इति भक्तः दृढं विश्वसिति । 
भगवानेव स्वयमेवं कथयति हि-
</p>

<p class="verse">
 नाहं वसामि वैकुण्ठे योगिनां हृदये न च <br />
मद्भक्ता यत्र गायन्ति तत्र तिष्ठामि नारद ॥
</p>

<p class="reference">
 आदिपुराणम् १९.३५
</p>

<p>
महर्षेर्नारदस्य अभिप्रायानुसारेण 
अनन्यचेताः सदा सर्वभावेन भक्तः 
भगवन्तं भजते चेत् सः शीघ्रमेव पुरतो 
आविर्भवति । कदाचित् स नायाति 
चेदस्माकं भक्तिरपरिपक्वेति 
जानीयुः । अथवा स भगवान्भक्तेन साकं 
क्रीडति वा अस्मासु तत्प्रयुक्तव्याकुलतामभि- 
वर्धयितुमेवं करोतीति चिन्तयेयुः । 
पतञ्जालिमहार्षिः तीव्रसंवेगानाम् 
आसन्नः (यो. सू. १.२१) इति कथयति । 
एवमेव भक्त्यां तीव्रतामापन्नाय 
भगवद्दर्शनमवश्यंभाव्येव ।
</p>

<p>
 अन्यच्च । भक्त्या भगवत्कीर्तनं 
भक्ताधीनमपि भगवदाविर्भावः 
भगवदधीन इत्यपि न विस्मर्तव्यः । 
स एष विषयः कठोपनिषद्येवं 
विवृतः -यमेवैष वृणुते तेन लभ्यः 
(कठ. उ. २.२३) । भगवतो आविर्भावः 
विभिन्नस्तरेषु भवति । तद्यथा स्वप्नदर्शनं 
क्षणकालदर्शनाऽदर्शने, आविर्भूय 
वरप्रदानं, दर्शनेन साकं लीलायाः 
प्रदर्शनं पार्षददेवतानां दर्शनं तेषु च 
दर्शनेष्वात्मनोऽप्यन्वयः इति रीत्या 
भवन्ति ।
</p>

<p>
भगवता प्रदीयमानोऽनुभावः 
अनुभवश्च सायुज्यात्मक एव भवति । 
भगवानेव गीतायामेवं कथयति-
</p>

<p class="verse">
 तेषां सततयुक्तानां भजतां प्रीतिपूर्वकम् <br />
ददामि बुद्धियोगं तं येन मामुपयान्ति ते ॥
</p>

<p class="verse">
 तेषामेवानुकम्पार्थम् अहमज्ञानजं तमः <br />
नाशयाम्यात्मभावस्थो येन मामुपयान्ति ते ॥
</p>

<p class="reference">
 भगवद्गीता १०.१०, ११
</p>

<p>
अन्यदप्यत्र अवधातव्यम् । भजन-कीर्तन-सङ्कीर्तनादीनामभ्यासार्थ- 
मीषत्सङ्गीतज्ञानमावश्यकम् । 
किन्तु नामजपार्थं सङ्गीतज्ञानमनावश्यकं 
भवति । तेन च नामजपेन सर्वोऽपीष्टार्थः 
लभ्यते । एतादृशमहामहिम- शालीनि 
भगवन्नामानि ये न शृण्वन्ति ते दौर्भाग्यशालिन 
इति भागवतं कथयति-
</p>

<p class="verse">
 तदश्मसारं हृदयं बतेदं <br />
	यद्गृह्यमाणैर्हरिनामधेयैः <br />
न विक्रियेताथ यदा विकारो <br />
	नेत्रे जलं गात्ररूहेषु हर्षः ॥
</p>

<p class="reference">
 भागवतम् २.३.२४
</p>

<p>
 श्रीरामकृष्ण उवाच
</p>

<p>
 मीनैर्बहुदूरे नीरे स्थीयते । अथापि 
तत्स्वाद्यवस्तुनां जले प्रक्षेपमात्रेण 
ते सर्वतो आधावन्ति । एवमेव श्रद्धावतां 
भक्तानां हृदयानि स भगवान् शीघ्रमेव 
आगत्य तत्र आविर्भवति ॥
</p>

<p class="sub_title">
 त्रिसत्यस्य भक्तिरेव गरीयसी, 
भक्तिरेव गरीयसी ॥८१ ॥
</p>

<p>
सूत्रमेतत् कूटसूत्रमिति वक्तुं 
शक्यते । समस्यात्मकमिदं सूत्र- 
मित्यर्थः । त्रिसत्यपदस्य विभिन्नव्याख्यातृभिः 
बहुधा अर्थः विवृतः ।
</p>

<p>
तद्व्याख्यासारमेवं सङ्गृह्णीमः 
यथा-
</p>

<p>
१. त्रिकालसत्यस्य भगवतः 
भक्तिरेव गरीयसी; २. सत्यस्य कर्मादियोगत्रयस्य 
मध्ये भक्तिरेव गरीयसी; ३. 
त्रिकरणसत्यस्य भक्तिरेव गरीयसी । 
भगवान् अनादिः अनन्तः । स कालातीतः । 
त्रिकालसत्यस्य तस्य भगवतः 
पादपद्मयोः क्रियमाणज्ञानध्यानभक्तिषु 
भक्तिरेव गरीयसी । अत्र कारणानि 
प्रागेव (पश्यत २५, २६, २७, ३०, ५८, ५९, ६० तम) सूत्रेषु 
विवृतानि ।
</p>

<p>
सत्यस्य सत्यमित्युक्तस्य 
परमात्मनः साक्षात्कारनिधानभूतेषु 
कर्मज्ञानभक्तिमार्गेषु भक्तिरेव 
श्रेष्ठा ।
</p>

<p>
भागवतं ह्येवं विवृणोति-
</p>

<p class="verse">
 तस्मान्मद्भक्तियुक्तस्य योगिनो वै मदात्मनः <br />
न ज्ञानं न च वैराग्यं प्रायः श्रेयो भवेदिह ॥
</p>

<p class="verse">
 यत्कर्मभिर्यत्तपसा ज्ञानवैराग्यतश्च यत् <br />
योगेन दानधर्मेण श्रेयोभिरितरैरपि ॥
</p>

<p class="verse">
 सर्वं मद्भक्तियोगेन मद्भक्तो लभतेऽञ्जासा <br />
स्वर्गापवर्गं मद्धाम कथञ्चिद्यदि वा़ञ्छति ॥
</p>

<p class="reference">
 भागवतम् ११.२०.३१-३३
</p>

<p>
शरीरवाङ्मनांसि त्रिकरणानीत्युच्यन्ते । 
शरीरेणाऽऽचरितं धर्मं कायिकसत्यमिति, 
वाचा समाचरितं सत्यं वाचिकं 
सत्यमिति भक्तिपूर्णं च भगवच्चिन्तनं 
मानसिकं सत्यमिति चोच्यते । 
एतेषु मानसिकं सत्यमेव श्रेष्ठमिति 
परिगणितम् ।
</p>

<p>
अथवा त्रिसत्यस्य इति पदस्य 
त्रिकालेऽपि सत्यस्याः भक्तेः 
गरीयस्त्वम् इत्यर्थः । अनेन च व्याख्यानेन 
भक्तेः माहात्म्यमभिव्यज्यते । 
जनप्रियः प्रसिद्धश्च कश्चन 
श्लोकः एवं पठ्याते-
</p>

<p class="verse">
 कलौ कल्मषचित्तानां पापद्रव्योपजीविनाम् <br />
विधिक्रियाविहीनानां गतिर्गोविन्दकीर्तनम् ॥
</p>

<p>
अयमभिप्रायः । अतिघोरेऽस्मिन् 
कलियुगे पारिशेष्यात् भगव- त्कीर्तनमेकमेव 
भगवत्प्राप्तिहेतुः । अस्मिन्पापिनि 
कलावेव भक्तेर्महिमा ईदृशश्चेत्, 
सदाचारसत्कर्मनिरतसज्जनभूयिष्ठे 
प्राचीनेऽनेहसि भक्तानां भगवत्कीर्तनमसाधारणसाधनमभूदिति 
अंशे किमु वक्तव्यम्? नास्ति तत्र 
विचिकित्सालेशोऽपि ।
</p>

<p>
तदेवं भक्तिः भूतभविष्यद्वर्तमानरूपकालत्रयेऽप्युत्तमं 
साधनं भवति । त्रिपाद्विभूति-नारायणोपनिषत् 
एवमभिप्रैति-
</p>

<p class="verse">
 भक्त्या विना ब्रह्मज्ञानं कदाऽपि न जायते <br />
तस्मात्त्वमपि सर्वोपायान् परित्यज्य भक्तिमाश्रय <br />
भक्तिनिष्ठो भव, भक्तिनिष्ठो भव <br />
भक्त्या सर्वसिद्धयः सिद्ध्यन्ति <br />
भक्त्याऽसाध्यं न किञ्चिदस्ति ॥
</p>

<p  class="reference">
 त्रिपाद्विभूति-नारायणोपनिषत् 
८
</p>

<p>
भक्तियुक्ताः मुक्ता एवेत्यध्यात्मरामायणं 
प्रतिपादयति-
</p>

<p class="verse">
 अतस्त्वद्भक्तिसंपन्ना मुक्ता एव न संशयः <br />
त्वद्भक्त्यमृतहीनानां मोक्षः स्वप्नेऽपि न भवेत् ॥
</p>

<p class="reference">
 अध्यात्मरामायणम् ३.६.३५
</p>

<p>
ब्रह्मजिज्ञासूनां योगिनां भाक्तिं 
विहाय नान्यः पन्था अयनाय विद्यते । 
इति भागवतं प्रतिपादयति-
</p>

<p class="verse">
 न युज्यमानया भक्त्या भगवत्यखिलात्मनि <br />
सदृशोऽस्ति शिवः पन्था योगिनां ब्रह्मसिद्धये ॥
</p>

<p class="reference">
 भागवतम् ३.२५.१९
</p>

<p>
अद्वैतसिद्धान्तमार्ताण्डाः महाचार्याः 
शङ्करभगवत्पादाः मोक्षसाधन- 
सामर्ग्यां भक्तिरेव गरीयसी इति 
विवेकचूडामणावभिप्रयन्ति 
(३१) । तदेवं भक्तेः श्रेष्ठतमत्वमङ्गीकार्यं 
सवzरप्यनसूयुभिः प्रमाणतन्त्रैर्विद्वद्भिः ॥
</p>

<p class="title" id="18">
 एकादशभक्तयः
</p>

<p class="sub_title">
 गुणमाहात्म्यासक्ति-रूपासक्ति-पूजासक्ति-स्मरणासक्ति-
दास्यासक्ति-सख्यासक्ति-वात्सल्यासक्ति-कान्तासक्ति-
आत्मनिवेदनासक्ति-तन्मयतासक्ति-परमविरहासक्ति-
रूपा एकधाऽपि एकादशधा भवति ॥८२ ॥
</p>

<p>
 तण्डुलधान्यमेकमेव । परन्तु 
तेन धान्येन अनेके भक्ष्यादयः निर्मायन्ते । 
तेषु च भक्ष्येषु एकैकमेकैकस्मै 
रोचते । एवमेव प्रीतिरूपापन्ना भक्तिरेकैव । 
परन्तु सा नानारूपेण अभिव्यनक्ति । 
अस्मिन्सूत्रे तादृशैकादशभेदाः 
निरूपिताः । प्रायेण प्रतिव्यक्तिभिन्ना 
भक्तिरेवं विशिष्टा भवतीत्यूह्यते ।
</p>

<p>
 भगवतः अनन्तकल्याणगुणैरद्भुतमाहात्म्यादिभिश्चाकृष्टे 
मनसि जायमाना भक्तिराद्या भूत्वा 'गुणमाहात्म्यासक्ति' 
रित्युच्यमाना भवति । एतादृशभक्ताः 
भगवतो गुणमाहात्म्यादिकं श्रोतुमनुभोक्तुञ्च 
निरन्तरं वाल्मीकि-व्यास-शुकनारदादि-मुनिबृन्दवत् 
कामयन्ते ।
</p>

<p>
 भगवतो निरूपमत्रिभुवनसुन्दररूपाकृष्टान्तरङ्गत्वमेव 
रूपाकृष्ट- भक्तिः वा रूपासक्तिरित्युच्यते । 
तादृशभक्तियुक्ताः तमेव 
दृष्टेरा- सेचनकं निर्निमेषं दिदृक्षन्ति । 
यथा दण्डकारण्यनिवासिनो महर्षयः । 
अथ च बृन्दावननिवासरसिका 
गोप्यश्च ।
</p>

<p>
सर्वदा भगवत्पूजया अनुभूयमानाऽऽनन्दविशेषाः 
भक्ताः 'पूजासक्ति' नामक भक्तिनिष्ठा 
भवन्ति ।
</p>

<p>
निरन्तरं भगवदनुस्मरणजन्याऽऽनन्दविशेषत्वमेव 
स्मरणासक्ति- रित्युच्यते । 
स्मरणासक्तियुक्ताः भक्ताः 
तमानन्दपुरूषं भगवन्तं कदापि न विस्मरन्ति । 
अत्र प्रह्लादः दृष्टान्तो भवति ।
</p>

<p>
भगवत्कैङ्कर्यभावासक्तिमत्वमेव 
दास्यभाव इति निगद्यते । अत्र वैनतेयाञ्जानेयादयः 
दृष्टान्ताः ।
</p>

<p>
अर्जुनोद्धवकुचेलगोपालबालादयः 
परमपुरूषं स्वात्मीयप्रियसखत्वेन 
जगृहुः । सैषा भक्तिः सख्यासक्तिरिति 
कथ्यते ।
</p>

<p>
भगवन्तं यदा भक्तः स्तनन्धयत्वेन 
पश्यति तदा सा भक्तिः वात्सल्यासक्तिरिति 
निगद्यते । कौसल्यादशरथौ देवकीवसुदेवौ 
यशोदा- नन्दावत्र उदाहर्तुं शक्यन्ते ।
</p>

<p>
परमात्मानं पतित्वेन प्रीणनं कान्तासक्तिरित्युच्यते । 
सीतारूक्मिणीसत्यभामाः श्रीकृष्णस्येतरा 
पत्न्यश्च उदाहरणानि भवन्ति ।
</p>

<p>
सर्वात्मना भगवत्यात्मनिवेदनमेव 
'आत्मनिवेदनासक्ति'रिति भण्यते । 
विभीषणबल्यादयोऽत्र दृष्टान्तायन्ते ।
</p>

<p>
ध्यानेन भगवत्यैक्यानुभवः 
'तन्मयतासक्ति'रिति निरूच्यते । 
अत्र सनत्कुमारादयो परमर्षय 
उदाहरणम् ।
</p>

<p>
भगवद्विरहेण क्षणमपि प्राणधारणमलभमानाः 
मनसः पर्याकुलता- मनुभोभूयमानाः 
सात्त्विकीं यातनामयीम् अवस्थामनुभवन्ति 
भक्ताः । तेषां भगवता साकं क्षणविरहोऽपि 
दुस्तरो भवति । अत एव भगवद्यामुनाचार्याः 
स्वकीये स्तोत्ररत्ने क्षणेऽपि ते यद्विरहोऽतिदुस्सहः 
इति रूदन्ति ।
</p>

<p>
श्रीकृष्णविरहमनुभवन्त्यः 
गोपिकागीते त्रुटिर्युगायते 
कृष्ण! 
त्वामपश्यताम् इति वदन्ति । सैषा परमविरहारूपा 
भक्तिः व्रजगोपीजनै- रनुभूता ।
</p>

<p>
 भक्तेर्विविधरूपनिरूपणपराः 
केचन श्लोकाः नानामूलेभ्यः 
समाह्त्य समर्पयामः-
</p>

<p class="verse">
 असितगिरिसमं स्यात्कज्जलं सिन्धुपात्रे <br />
	सुरतरूवरशाखा लेखनी पत्रमुर्वा <br />
लिखति यदि गृहीत्वा शारदा सर्वकालं <br />
	तदपि तव गुणानामीश पारं न याति ॥
</p>

<p class="reference">
 शिवमहिम्नः स्तोत्रम् ३२
</p>

<p class="verse">
 निश्शेषमम्बरतलं यदि पत्रिका स्यात् <br />
	सप्तार्णवी यदि समेत्य मषीभवित्री <br />
वक्ता सहस्रवदनः पुरूषः स्वयञ्चेत् <br />
	लिख्येत रङ्गपतिपादुकयोः प्रभावः ॥
</p>

<p class="reference">
 वेदान्तदेशिकानां पादुकासहस्रे 
उपोद्घातपद्धतिः
</p>

<p class="verse">
 निवृत्ततर्षैरूपगीयमानाद् <br />
	भवौषधात् श्रोत्रमनोऽभिरामात् <br />
क उत्तमश्लोकगुणानुवादात् <br />
	पुमान् विरज्येत विना पशुघ्नात् ॥
</p>

<p class="reference">
 भागवतम् १०.१.४
</p>

<p>
पुराणरत्नमित्येव जगति प्रख्यातं 
श्रीविष्णुपुराणं भगवतो श्रीमन्नारायणस्य 
परमसौन्दर्यं सविस्तरमुपवर्णयति । 
तत्र परमपुरूषस्य मुखसौन्दर्यमेवमनुभूतम्-
</p>

<p class="verse">
 प्रसन्नवदनं चारू पद्मपत्रोपमेक्षणम् <br />
सुकपोलं सुविस्तीर्णललाटफलकोज्ज्वलम् ॥
</p>

<p class="verse">
 समकर्णान्तविन्यस्तचारूकुण्डलभूषणम् <br />
कम्बुग्रीवं सुविस्तीर्णश्रीवत्साङ्कितवक्षसम् ॥
</p>

<p class="reference">
 विष्णुपुराणम् ६.७.८०, ८१
</p>

<p>
श्रीयामुनार्यकृतस्तोत्ररत्ने 
भगवतो मुखसौन्दर्यमेवमनुभूतम्-
</p>

<p class="verse">
 प्रबुद्धमुग्धाम्बुजचारूलोचनं <br />
	सविभ्रमभ्रूलतमुज्ज्वलाधरम् <br />
शुचि स्मितं कोमलगण्डमुन्नसं <br />
	ललाटपर्यन्तविलम्बितालकम् ॥
</p>

<p class="reference">
 (३५)
</p>

<p>
तत्रैव भगवतो दिव्यमङ्गलविग्रहसौन्दर्यानुभवः 
एवं कृतः-
</p>

<p class="verse">
 स्फुरत्किरीटाङ्गदहारकण्ठिका <br />
	मणीन्द्रकाञ्चीगुणनूपुरादिभिः <br />
रथाङ्गशङ्खासिगदाधनुर्वरै- <br />
	र्लसत्तुलस्या वनमालयोज्ज्वलम् ।
</p>

<p class="reference">
 (३६)
</p>

<p class="verse">
 स्ववैश्वरूप्येण सदानुभूतया  <br />
	अपूर्ववद्विस्मयमादधानया <br />
गुणेन रूपेण विलासचेष्टितैः <br />
	निषेव्यमाणं सचिवैर्यथोचितम् ॥
</p>

<p class="verse">
 (३८)
</p>

<p>
श्रीमद्भागवते भगवता श्रीकृष्णेन 
स्वयं कथितं ध्यानयोगस्वरूप- 
मीदृशं भवति-
</p>

<p class="verse">
 तप्तजाम्बूनदप्रख्यं शङ्खचक्रगदाम्बुजैः <br />
लसच्चतुर्भुजं शान्तं पद्मकिञ्जाल्कवाससम् ॥
</p>

<p class="verse">
 स्फुरत्किरीटकटककटिसूत्रवराङ्गदम् <br />
श्रीवत्सवक्षसं भ्राजत्कौस्तुभं वनमालिनम् ॥
</p>

<p class="reference">
 भागवतम् ११.२७.३८, ३९
</p>

<p>
पूजासाक्तिं भक्तिलक्षणमभिप्रेत्य 
नारदः षोडशतमसूत्र एव तां निर्जगाद । स्वयं 
भगवानपि भगवद्गीतायां भक्तोपह्तां 
साधारणीमपि पूजां स्वीकरोमीति सुस्पष्टमभाणीत्-
</p>

<p class="verse">
 पत्रं पुष्पं फलं तोयं यो मे भक्त्या प्रयच्छति <br />
तदहं भक्त्युपह्तमश्नामि प्रयतात्मनः ॥
</p>

<p class="reference">
 भगवद्गीता ९.२६
</p>

<p>
बाह्यपूजातो मानसी स्मरणात्मिका 
पूजा श्रेष्ठा । स्मरणरूपा पूजाऽपि स्वरूप-रूप-नामस्मरणभेदेन 
त्रिधा भिद्यते । एतेषु पूर्वपूर्वत उत्तरोत्तरं 
सुलभं भवति । स्मरणमाहात्म्यमेवमुपवार्णितम्महात्मभिः-
</p>

<p class="verse">
 हरिर्हरति पापानि दुष्टचित्तैरपि स्मृतः <br />
अनिच्छयाऽपि संस्पृष्टो दहत्येव हि पावकः ॥
</p>

<p>
आळ्वारशब्दाभिलप्यैः कुलशेखरैः 
स्वीयमुकुन्दमालास्तोत्रे दास्यभाव 
एवमुपवार्णितः-
</p>

<p class="verse">
 मज्जन्मनः फलमिदं मधुकैटभारे <br />
	मत्प्रार्थनीय-मदनुग्रह एष एव <br />
त्वद्भृत्यभृत्यपरिचारकभृत्यभृत्य- <br />
	भृत्यस्य भृत्य इति मां स्मर लोकनाथ ॥
</p>

<p class="reference">
 मुकुन्दमाला २५
</p>

<p>
अर्जुनो हि सख्यभावस्य प्रसिद्धदृष्टान्तो 
भवति । यदा वा भगवान् श्रीकृष्णः तस्मै 
विश्वरूपं प्रादर्शयत् तदा तत्कृतप्रार्थनायाः 
श्लोकद्वयमस्य सख्यभावात्मिकां 
भाक्तिं प्रकटीकरोति-
</p>

<p class="verse">
 सखेति मत्वा प्रसभं यदुक्तं <br />
	हे कृष्ण हे यादव हे सखेति <br />
अजानता महिमानं तवेदं <br />
	मया प्रमादात् प्रणयेन वाऽपि ॥
</p>

<p class="verse">
 यच्चापहासार्थमसत्कृतोऽसि <br />
	विहारशय्यासनभोजनेषु <br />
एकोऽथवाप्यच्युत तत्समक्षं <br/>
	तत्क्षामये त्वामहमप्रमेयम् ॥
</p>

<p class="reference">
 भगवद्गीता ११.४१, ४२
</p>

<p>
यशोदायाः वात्सल्यभक्तिमुपदिशछ्लोकद्वयमत्र 
उपहरामः;
</p>

<p class="verse">
 त्यक्त्वा याष्टिं सुतं भीतं विज्ञायार्भकवत्सला <br />
इयेष किल तं बद्धुं दाम्नाऽतद्वीर्यकोविदा ॥
</p>

<p class="reference">
 भागवतम् १०.९.१२
</p>

<p class="verse">
 कृष्ण कृष्णारविन्दाक्ष तात एहि स्तनं पिब <br />
अलं विहारैः क्षुत्क्षान्तः क्रीडाश्रान्तोऽसि पुत्रक ॥
</p>

<p class="reference">
 भागवतम् १०.११.१५
</p>

<p>
श्रीकृष्णस्य अष्टौ महिष्यः द्रौपद्या 
साकं स्वीयविवाहवृत्तान्त- प्रकथनवेलोक्तश्लोकेषु 
कान्ताऽऽसक्त्यात्मकभक्तिमुत्पश्यामः-
</p>

<p class="verse">
 आत्मारामस्य तस्येमा वयं वै गृहदासिकाः <br />
सर्वसङ्गनिवृत्त्याऽद्धा तपसा च बभूविम ॥
</p>

<p class="reference">
 भागवतम् १०.८३.३९
</p>

<p class="verse">
 न वयं साध्वि साम्राज्यं स्वाराज्यं भौज्यमप्युत <br />
वैराज्यं पारमेष्ठ्यं च आनन्त्यं वा हरेः पदम् ॥ 
</p>

<p class="reference">
 भागवतम् १०.८३.४१, ४२
</p>

<p>
महाभारते आत्मानं सुदर्शनेन अभियन्तुकामाय 
श्रीकृष्णाय भीष्मः शरणं वव्राज । तत्समये 
भीष्ममुखाद्विनिस्सृता उक्तय आत्मनिवेदनाऽ- 
सक्तिमभिव्यञ्चजे-
</p>

<p class="verse">
 एह्येहि देवेश जगन्निवास <br />
	नमोऽस्तु ते माधव चक्रपाणे <br />
प्रसह्य मां पातय लोकनाथ <br />
	रथोत्तमात् सर्वशरण्य संख्ये ॥
</p>

<p class="reference">
 म. भा. भीष्मपर्व ५९.९६-९७
</p>

<p>
तन्मयताऽऽसक्तिर्हि आत्मनिवेदनस्याऽन्तिमं 
सोपानम् । उपनिषत्सु तदेवमुपवार्णितम्-
</p>

<p class="verse">
 प्रणवो धनुः शरो ह्यात्मा <br />
	ब्रह्मतल्लक्ष्यमुच्यते <br />
अप्रमत्तेन वेद्धव्यं <br />
	शरवत्तन्मयो भवेत् ॥
</p>

<p class="reference">
 मुण्डकोपनिषत् २.२.४
</p>

<p>
एकाग्रेण मनसा भगवते निध्याते भगवति 
सैषा तन्मयता आवि- र्भवति । अनर्घस्य 
वस्तुनोऽर्घं तद्वस्तुनो मोषणेन ज्ञायते । 
एवमेव यदा वयं परमात्मना साकं वियोगमनुभवामः 
अथवा यदा स हृदयादन्तर्धत्ते वा यदा 
भक्तः तं विस्मरति तदा तद्विरहेण तस्य 
मनः भृशन्दुःखितं भवति । एषाऽवस्था परमविरहासक्तिरित्युच्यते । 
व्रजगोपीनां दृष्टान्तेषु एनामासाक्तिं 
पश्यामः । किन्तु सैषाऽऽसक्तिः 
सर्वविधभक्तानामप्यनु- 
भवगोचरा भवति ।
</p>

<p>
गोपीनां विरहगीतात उद्धृतश्लोकः 
एवं वर्तते-
</p>

<p class="verse">
 हा नाथ रमण प्रेष्ठ क्वासि क्वासि महाभुज <br />
दास्यास्ते कृपणाया मे सखे दर्शय सन्निधिम् ॥
</p>

<p class="reference">
 भागवतम् १०.३०.४०
</p>

<p>
शाण्डिल्यभक्तिसूत्रे नारदसूत्रस्यास्य 
संवादिसूत्रमेकम् एवं विराजते-
</p>

<p class="verse">
  सम्मान-बहुमान-प्रीति-विरह-इतरविचिकित्सा-महिमख्याति- 
तदर्थप्राणस्थान-तदीयता-सर्वतद्भाव-अप्रातिकूल्यादीनि 
च स्मर- णेभ्यो बाहुल्यात् ॥
</p>

<p class="reference">
 शाण्डिल्यभक्तिसूत्रम् ४४
</p>

<p>
संमानना हि गौरवाऽऽविष्करणम् । 
बहुमानना नाम विशेषगौरव- प्रदर्शनम् । 
इतरविचिकित्सा नाम विहाय परमात्मानमन्यत्र 
सर्वत्र संशयदृष्टिः । परमात्मनो महिमावर्णनमेव 
महिमख्यातिरित्युच्यते । भगवदर्थमेव 
जिजीविषा तदर्थप्राणधारणं भवति । 
सर्वं तस्य भगवत इति भावना तदीयता । जगति 
भवं सर्वं चराचरं स एव इति भावनं सर्वतद्भावः । 
अप्रातिकूल्यमित्युक्ते 
परमात्मसङ्कल्पप्रातिकूल्यवर्जनम् ।
</p>

<p>
विभिन्नभक्तानां भक्तिवैशिष्ट्यप्रकाशको 
जनप्रियश्लोकः एवं वर्तते-
</p>

<p class="verse">
 श्रीकृष्णश्रवणे परीक्षिदभवद् वैयासकिः कीर्तने <br />
	प्रह्लादः स्मरणे तदंघ्रिभजने लक्ष्मीः पृथुः पूजने <br />
अक्रूरस्त्वभिवन्दने कपिपतिर्दास्ये च सख्येऽर्जुनः <br />
	सर्वस्वात्मनिवेदने बलिरभूत् कैवल्यमेषां समम् ॥
</p>

<p>
तदेवं भक्तिरूपाऽऽकाराणां 
चरमलक्ष्यफलयोरैक्यं 
दृश्यते ॥
</p>

<p class="title" id="19">
 भक्तिदर्शनस्य विविधाचार्याः
</p>

<p class="sub_title">
 इत्येवं वदन्ति जनजल्पनिर्भया 
एकमताः सनत्कुमार-
व्यास-शुक-शाण्डिल्य-गर्ग-विष्णु-कौण्डिन्य-शेष-उद्धव-
आरूणि-बलि-हनुमद्-विभीषणादयो भक्त्याचार्याः ॥८३ ॥
</p>

<p>
प्राचीनाः परमर्षयः स्वसिद्धान्तोपदेशवेलायां 
तस्य स्वकपोल- कल्पितत्वमवधूय 
सम्प्रदायक्रमात् सुप्रसिद्धज्ञानिभिः 
महात्मभिश्च आचार्यशिष्यक्रमेण 
समागतामेवोपदेशपरंपरां वा 
दर्शनक्रममेव वदामः इति घोषयन्तीति 
सर्वेषां विदितमेव । एवमेव नारदोऽपि भक्तिघण्टापथस्य 
केषाञ्चिदाचार्याणां दिव्यनामधेयानि 
अत्र स्मरति ।
</p>

<p>
 एतेष्वाचार्येषु कानिचित् 
सामान्यलक्षणानि विलसन्ति । ते जगतः 
निन्दास्तुतिभ्यां दूरे स्थिताः । भगवति न्यस्तभराः 
ते निर्भयाः । ते हि साक्षात्कृतपरमार्थाः 
अध्यात्मतत्त्वाश्च निजजीवनेऽभ्यस्तान्साधनमार्गान् 
परेषामुपकारायोपदिशन्ति । 
सर्वेष्वेतेष्वाचार्येषु ऐकमत्यं 
विलसति । आन्तरिकानुभवरूपायाः 
पराभक्तेः बाह्यलक्षणानां विषये 
भेदसद्भावेऽपि अपराभक्तेः साधनानां 
च विषये एकाभिप्रायः वर्तते ।
</p>

<p>
 इदानीं विविधाचार्याणां विषयं 
किञ्चिदिव चिन्तयामः ।
</p>

<p>
 कुमाराः सनक-सनन्दन-सनत्कुमार-सनत्सुजाताः 
चतुर्मुखब्रह्मणो चत्वारो मानसाः 
पुत्राः । तेषां सर्वदा कौमारावस्थायामेव 
विद्यमानत्वात् ते सर्वेऽपि कुमारा इत्येवोच्यन्ते । 
एषु सनत्कुमारः नारदस्य आचार्यः 
(पश्यत: छान्दोग्योपनिषत् ७) । 
ब्रह्मवैवर्तपुराणे श्रीकृष्णखण्डे 
'वैष्णवाग्रणीः' सनत्कुमारः नारदस्याचार्यः 
इत्युक्तः । सः सर्वदा 'श्रीहरिः शरणम्' 
इति मन्त्रं जपति स्म । तस्मादेव च कारणात् 
नारदः भक्त्याचार्यपङ्क्तौ 
सनत्कुमारं प्रथमं निर्दिशति ।
</p>

<p>
 व्यासःसनत्कुमारः 
नारदस्य गुरूः । व्यासस्तु अस्य नारदस्य 
प्रधानशिष्यः । स्वीयग्रन्थे तस्य 
नामाऽपि अत एव गृह्णाति (पश्यत सू.१६) व्यासाचार्यः । 
महाभारतीयशान्तिपर्वणि नारायणीयाख्ये 
प्रकरणे विष्णुभाक्तिं प्रपञ्चयति । 
भक्तिमार्गप्रचारार्थं विष्णुभक्तिप्रचारार्थं 
च नारदोक्तदिशा भागवतं जगद्धितार्थमनुजग्राहा । 
इतरेष्वपि पुराणेषु विष्णुभक्तिमहिमा 
विस्तरतो भगवता व्यासेन विवृता ।
</p>

<p>
 शुकः शुकः व्यासकुमारः । 
परज्ञान-पराभक्तीनां साकारमूर्तिरेव 
स आसीत् । तन्मूलत एवाऽस्माकं भागवतं सम्प्राप्तम् । 
अस्मिन्हि ग्रन्थरत्ने अनुपदमस्माकं तस्य 
श्रीकृष्णभक्तेरगाधतामाधुर्ये 
परिचीयेते ।
</p>

<p>
 शाण्डिल्यः अस्माकं धार्मिकसाहित्ये 
बहवः शाण्डिल्येति नाम्ना ख्याता वर्तन्ते । परन्तु 
अत्रोक्तः शाण्डिल्यः भक्तिशास्त्रे प्रसिद्धस्य 
'शाण्डिल्यशतसूत्रीयम्' इति ग्रन्थनिर्मातैव । 
नारदः अष्टादशतमे सूत्रे अस्यापि नाम निर्दिशति । 
तस्य अभिप्रायम्मानयति च ।
</p>

<p>
 गर्गः गर्गो हि गर्गसंहितायाः 
प्रणेता । बृहदारण्यकोपनिषन्निर्दिष्टायाः 
गार्ग्याः पिता, बलरामकृष्णयोः 
पुरोहितः, महाभारतस्य कुणिगार्ग्यः 
एते सर्वेऽप्यभिन्ना वा? इत्यत्र महासन्देहः 
विद्वत्सु वर्तते । यादव- पुरोहितस्य 
गर्गस्य श्रीकृष्णमहिमाज्ञानवत्वात् 
स एवात्र नाम्ना निर्दिष्ट इति वक्तुं शक्यते ।
</p>

<p>
 विष्णुः कः स विष्णुरिति 
वक्तुं सुदुष्करं भवति । विष्णुधर्मसूत्रस्य 
नारदस्मृतेश्च बह्वंशेषु सादृश्यस्य 
विद्यमानत्वात् मूलग्रन्थप्रणेतारः 
विष्णुभक्त्याचार्याः भवेयुः । 
अथवा महाभारतस्य नारायणीयोपदेष्टा 
नारदगुरूषु अन्यतमो भवति । सः विष्णुरप्यभिन्नावेव । 
तस्मात् सूत्रे नारदेन तस्य नाम निर्दिष्टं स्यात् । 
भगवद्गीतायाः कृष्णोऽपि विष्णुरेव । 
सोऽपि भक्त्याचार्यः आसीत् । 
तस्मात् तस्य नामाप्यऽत्र निर्दिष्टं स्यात् ।
</p>

<p>
 कौण्डिन्यः कौण्डिन्यः 
शाण्डिल्यपुत्रः । पितुः भक्त्याचार्यत्वात् 
पुत्रोऽपि तथैवाऽऽसीदित्यनुमातुं 
शक्यते ।
</p>

<p>
 शेषः शेषो नाम आदिशेषोऽनन्तादिपर्यायशब्दैरप्यभिधीयते । 
तथैवावतारविशेषौ सङ्कर्षणः (बलरामः) 
लक्ष्मणश्च । उभावप्येतौ भगवद्भक्ता 
इति पुराणेषु प्रसिद्धौ ।
</p>

<p>
 उद्धवः बलिः हनुमान् विभीषणश्च; 
महाभक्तशिरोमणय इति जगद्विदितम् ।
</p>

<p>
 आरूणिः छान्दोग्योपनिषदि 
(अ. ५) बृहदारण्यकोपनिषदि च 
(३.७) आरूणेः नाम पश्यामः । एष एव उद्दालक 
आरूणिः गौतम इति च निर्दिष्टः । परन्तु 
स आरूणिः भक्त्याचार्य इत्यत्र 
न किमपि प्रमाणमस्ति । तस्मात् एतत् सूत्रोक्तः 
आरूणिः अन्य एवेति विनिश्चयः ॥
</p>

<p>
 श्रीरामकृष्ण उवाच
</p>

<p>
 लज्जां विहाय सर्वदा हरिनामानि उच्चारय । 
तत्र का वा त्रपा? लज्जाजिगुप्साभयानि 
त्रीण्यपि हातव्यानि । अहं महत्सु परिगणितः । 
कथमहं 'हरिः हरिः' इति नृत्यामि? इतरे 
महान्तः मां प्रति किं वदन्ति? परित्यजैता 
भावनाः । ये खलु हरिनामोच्चारणमधुक्षीबा 
न भवन्ति, तेषां कदाऽपि न काऽपि सिद्धिः 
भवति । भगवद्विषये कुतो वा लज्जसे 
बिभेषि वा?
</p>

<p class="title" id="20">
 उपसंहारः
</p>

<p class="sub_title">
 य इदं नारदप्रोक्तं शिवानुशासनं 
विश्वसिति श्रद्धत्ते स
भक्तिमान्भवति, सप्रेष्ठं 
लभते, स प्रेष्ठं लभते ॥८४ ॥
</p>

<p>
अत्र भगवान्नारदः स्वीयं ग्रन्थरत्नमुपसंहरति । 
अत्र सूत्रोक्ते 'यः' 'इदम्' इति सर्वनामपदे 
भक्तिमार्गस्य सर्वाधिकारत्वं 
सूचयतः ।
</p>

<p>
सूत्राण्येतानि नारदोपदिष्टान्यपि 
तानि न शासनानि । अपित्वनु- शासनान्येव । 
पूर्वेषामाचार्याणां मतान्यालम्ब्य 
गुरूपरम्परामाश्रित्य च कृतोपदेशाः 
न तु स्वकपोलकल्पिता इति तदर्थः ।
</p>

<p>
एतत् 'शिवानुशासन'मिति प्रोक्तं 
मङ्गळात्मका उपदेशा इत्यर्थः । पुराणेषु 
परमशिवः प्राथमिकः महाविष्णुभक्तः 
इति जोघुष्यते । तदनुसृत्य शिवः भक्तिमार्गस्य 
प्रथमाचार्यपुरूषो भवति । तदा 
स एषः सर्वोऽप्युप- देशः शिवोपदेशायते ।
</p>

<p>
विश्वासो हि बौद्धिकः भवति । श्रद्धा 
तु हार्दा भूत्वा कार्यात्मना परिणमते । ये 
किल भगवतो नारदस्योपदेशामृतं 
श्रद्धाभक्तिभिः पिबन्ति, ते सत्यं 
तदाचरन्ति । ततः ते भगवद्भक्ता 
भवन्त्येव ।
</p>

<p>
'प्रेष्ठम्' इत्युक्तौ प्रियतम 
इत्यर्थः । भगवतोऽपि प्रियतममन्यद्वस्तु 
जगति नास्त्येव । बृहदारण्यकोपनिषत् 
(१.४.८) तदेतत् प्रेयः पुत्रात्, प्रेयः 
वित्तात्, प्रेयः अन्यस्मात्, अन्तरतरं 
यदयमात्मा इत्युद्घोषयति ।
</p>

<p>
सूत्रस्थ 'लभते' इति पदेन, भगवदनुग्रहेण 
वयं तं परमपुरूषं प्राप्स्यामः इति 
ध्वन्यते । अस्माकं भगवद्भक्तावेवाऽधिकारः । 
साक्षा- त्काराद्यनुग्रहे तु भगवतोऽधिकार 
इति मन्तव्यम् ।
</p>

<p>
अन्त्ये द्विरूक्तिस्तु ग्रन्थसमाप्तिं 
द्योतयति ॥
</p>

<p class="verse">
 योऽहं ममास्ति यत्किञ्चित् इह लोके परत्र च <br />
तत्सर्वं भवतो नाथ चरणेषु समार्पितम् ॥ <br />
पदे पदे यथा भक्तिः पादयोस्तव जायते <br />
तथा कुरूष्व देवेश नाथस्त्वं नो यतः प्रभो ॥
</p>

<p>
 श्रीरामकृष्ण उवाच
</p>

<p>
 श्रद्धातो नाधिकं वस्तु विद्यते । 
सर्वदा श्रद्धां देहि मे भाक्तिं प्रयच्छ 
मे इति भगवन्तं प्रार्थय । श्रद्धाविश्वासौ 
यदि स्यातां तदा त्वं सर्वं समाप्नोषि । शिशुषु 
विद्यमानविश्वाससारल्ययोरभावे 
स भगवान् नैव प्राप्यते ।
</p>

<p>
 एष एव ममेष्टदेवता इत्याकारकश्रद्धा 
यदि सर्वात्मना स्यात् तदा भगवन्तं प्राप्नोषि । 
तस्यैव भगवतः कृपयाऽस्मिन्नेव 
जन्मनि तं प्राप्नुमः अस्मिन्नेव क्षणे तेन साकम्मिलामीति 
तीव्रतमविश्वासवान्भवेत् । 
अन्यथा न किमपि प्रयोजनं सेत्स्यति ।
</p>

<p>
 भगवत्साक्षात्कार एव मानवस्य 
चरमं लक्ष्यं भवति । भगवच्चिन्तयैव 
व्याकुलीभूतः भगवन्तं यदि विचिनुषे 
तदा तस्य साक्षात्कारोऽवश्यं भविता । सरससल्लापोऽपि 
तेन परमपुरूषेण साकं भविता । यथाऽहं 
युष्माभिः सार्धं संलपामि तथा तद्भवति । 
सत्यं शपे तस्य साक्षात्कारो भविता ॥
</p>

<p>
 श्रीः
</p>

<p class="verse">
 	क्व च नारदश्रीसूक्तिः <br />
		मादृशः पामरः क्व च <br />
	रामकृष्णस्य कृपया <br />
		सर्वं ह्येतदनूदितम् ॥
</p>

<p>
 श्रीरामकृष्णाय नमः ॥
</p>

<p class="title" id="21">
 अनुबन्धः १ सूत्रपाठः
</p>

<p>
१.  अथातो भाक्तिं व्याख्यास्यामः ॥
</p>

<p>
२.  सा त्वस्मिन् परमप्रेमरूपा ॥
</p>

<p>
३.  अमृतस्वरूपा च ॥
</p>

<p>
४.  यल्लब्ध्वा पुमान् सिद्धो भवति, अमृतो भवति, तृप्तो भवति ॥
</p>

<p>
५.  यत्प्राप्य न किञ्चिद् वाञ्छति, न शोचति, न द्वेष्टि, न रमते, नोत्साही भवति ॥
</p>

<p>
६.  यज्ज्ञात्वा मत्तो भवति, स्तब्धो भवति, आत्मारामो  भवति ॥
</p>

<p>
७.  सा न कामयमाना, निरोधरूपत्वात् ॥
</p>

<p>
८.  निरोधस्तु लोकवेदव्यापारन्यासः ॥
</p>

<p>
९.  तस्मिन् अनन्यता तद्विरोधिषु उदासीनता च ॥
</p>

<p>
१०.  अन्याश्रयाणां त्यागोऽनन्यता ॥
</p>

<p>
११.  लोकवेदेषु तदनुकूलाचरणं तद्विरोधिषु  उदासीनता च ॥
</p>

<p>
१२.  भवतु निश्चयदार्ढ्यादूर्ध्वं शास्त्ररक्षणम् ॥
</p>

<p>
१३.  अन्यथा पातित्यशङ्कया ॥
</p>

<p>
१४.  लोकोऽपि तावदेव; भोजनादिव्यापारस्तु  आशरीरधारणावधि ॥
</p>

<p>
१५.  तल्लक्षणानि वाच्यन्ते नानामतभेदात् ॥
</p>

<p>
१६.  पूजादिष्वनुराग इति पाराशर्यः ॥
</p>

<p>
१७.  कथादिष्विति गर्गः ॥
</p>

<p>
१८.  आत्मरत्यविरोधेनेति शाण्डिल्यः ॥
</p>

<p>
१९.  नारदस्तु तदार्पिताखिलाचारता, तद्विस्मरणे परमव्याकुलतेति ॥
</p>

<p>
२०.  अस्त्येवमेवम् ॥
</p>

<p>
२१.  यथा व्रजगोपिकानाम् ॥
</p>

<p>
२२.  न तत्रापि माहात्म्यज्ञानविस्मृत्यपवादः ॥
</p>

<p>
२३.  तद्विहीनं जाराणामिव ॥
</p>

<p>
२४.  नास्त्येव तास्मिंस्तत्सुखसुखित्वम् ॥
</p>

<p>
२५.  सा तु कर्मज्ञानयोगेभ्योऽप्यधिकतरा ॥
</p>

<p>
२६.  फलरूपत्वात् ॥
</p>

<p>
२७.  ईश्वरस्याप्यभिमानद्वेषित्वाद् दैन्यप्रियत्वाच्च ॥
</p>

<p>
२८.  तस्या ज्ञानमेव साधनमित्येके ॥
</p>

<p>
२९.  अन्योन्याश्रयत्वमित्यन्ये ॥
</p>

<p>
३०.  स्वयं फलरूपतेति ब्रह्मकुमारः ॥
</p>

<p>
३१.  राजगृहभोजनादिषु तथैव दृष्टत्वात् ॥
</p>

<p>
३२.  न तेन राजपरितोषः क्षुधाशान्तिर्वा ॥
</p>

<p>
३३.  तस्मात्सैव ग्राह्या मुमुक्षुभिः ॥
</p>

<p>
३४.  तस्याः साधनानि गायन्त्याचार्याः ॥
</p>

<p>
३५.  तत्तु विषयत्यागात् सङ्गत्यागाच्च ॥
</p>

<p>
३६.  अव्यावृत्तभजनात् ॥
</p>

<p>
३७.  लोकेऽपि भगवद्गुणश्रवणकीर्तनात् ॥
</p>

<p>
३८.  मुख्यतस्तु महत्कृपयैव भगवत्कृपालेशाद्वा ॥
</p>

<p>
३९.  महत्सङ्गस्तु दुर्लभोऽगम्योऽमोघश्च ॥
</p>

<p>
४०.  लभ्यतेऽपि तत्कृपयैव ॥
</p>

<p>
४१.  तास्मिंस्तज्जने भेदाभावात् ॥
</p>

<p>
४२.  तदेव साध्यतां तदेव साध्यताम् ॥
</p>

<p>
४३.  दुस्सङ्गः सर्वथैव त्याज्यः ॥
</p>

<p>
४४.  काम-क्रोध-मोह-स्मृतिभ्रंश-बुद्धिनाश-सर्वनाश-कारणत्वात् ॥
</p>

<p>
४५.  तरङ्गायिता अपीमे सङ्गात् समुद्रायन्ते ॥
</p>

<p>
४६.  कस्तरति कस्तरति मायाम्? यस्सङ्गं  त्यजाति, यो महानुभावं सेवते, निर्ममो भवति ॥
</p>

<p>
४७.  यो विविक्तस्थानं सेवते, यो लोकबन्धनमुन्मूलयति, यो निस्त्रैगुण्यो भवति, यो योगक्षेमं  त्यजति ॥
</p>

<p>
४८.  यः कर्मफलं त्यजति, कर्माणि  संन्यस्यति,ततो निर्द्वन्द्वो भवति ॥
</p>

<p>
४९.  यो वेदानपि संन्यस्यति, केवलम्  अविच्छिन्नानुरागं लभते ॥
</p>

<p>
५०.  स तरति, स तरति, स लोकांस्तारयति ॥
</p>

<p>
५१.  अनिर्वचनीयं प्रेमस्वरूपम् ॥
</p>

<p>
५२.  मूकास्वादनवत् ॥
</p>

<p>
५३.  प्रकाशते क्वापि पात्रे ॥
</p>

<p>
५४.  गुणरहितं, कामनारहितं, प्रतिक्षणं वर्धमानम्, अविच्छिन्नं सूक्ष्मतरम् अनुभवरूपम् ॥
</p>

<p>
५५.  तत्प्राप्य तदेवावलोकयति, तदेव शृणोति,  तदेव भाषयति, तदेव चिन्तयति ॥
</p>

<p>
५६.  गौणी त्रिधा गुणभेदाद् आर्तादिभेदाद्वा ॥
</p>

<p>
५७.  उत्तरस्माद् उत्तरस्मात् पूर्वपूर्वा श्रेयाय  भवति ॥
</p>

<p>
५८.  अन्यस्मात् सौलभ्यं भक्तौ ॥
</p>

<p>
५९.  प्रमाणान्तरस्य अनपेक्षत्वात्, स्वयं प्रमाणत्वात् ॥
</p>

<p>
६०.  शान्तिरूपात् परमानन्दरूपाच्च ॥
</p>

<p>
६१.  लोकहानौ चिन्ता न कार्या; निवेदितात्मलोकवेदत्वात् ॥
</p>

<p>
६२.  न तदसिद्धौ लोकव्यवहारो हेयः, किन्तु फलत्यागः तत्साधनं च कार्यमेव ॥
</p>

<p>
६३.  स्त्री-धन-नास्तिक-वैरि-चरित्रं न श्रवणीयम् ॥
</p>

<p>
६४.  अभिमानदम्भादिकं त्याज्यम् ॥
</p>

<p>
६५.  तदार्पिताखिलाचारस्सन् कामक्रोधाभिमानादिकं तस्मिन्नेव करणीयम् ॥
</p>

<p>
६६.  त्रिरूपभङ्गपूर्वकं नित्यदास्य-नित्यकान्ताभजनात्मकं  प्रेम कार्यं, प्रेमैव कार्यम् ॥
</p>

<p>
६७.  भक्ता एकान्तिनो मुख्याः ॥
</p>

<p>
६८.  कण्ठावरोध-रोमाञ्चाश्रुभिः परस्परं लपमानाः पावयन्ति कुलानि पृथिवीं च ॥
</p>

<p>
६९.  तीर्थाकुर्वन्ति तीर्थानि, सुकर्माकुर्वन्ति कर्माणि, सच्छास्त्रीकुर्वन्ति शास्त्राणि ॥
</p>

<p>
७०.  तन्मयाः ॥
</p>

<p>
७१.  मोदन्ते पितरो नृत्यन्ति देवताः सनाथा चेयं  भूर्भवति ॥
</p>

<p>
७२.  नास्ति तेषु जातिविद्यारूपकुलधनक्रियादिभेदः ॥
</p>

<p>
७३.  यतस्तदीयाः ॥
</p>

<p>
७४.  वादो नावलम्ब्यः ॥
</p>

<p>
७५.  बाहुल्यावकाशत्वाद् अनियतत्वाच्च ॥
</p>

<p>
७६.  भक्तिशास्त्राणि मननीयानि, तदुद्बोधककर्माणि  करणीयानि ॥
</p>

<p>
७७.  सुखदुःखेच्छालाभादित्यक्ते, काले  प्रतीक्ष्यमाणे क्षणार्धमपि व्यर्थं न नेयम् ॥
</p>

<p>
७८.  आहिंसासत्यशौचदयाऽऽस्तिक्यादिचारित्र्याणि परिपालनीयानि ॥
</p>

<p>
७९.  सर्वदा सर्वभावेन निश्चिन्तैः भगवानेव भजनीयः ॥
</p>

<p>
८०.  स कीर्त्यमानः शीघ्रमेवाविर्भवति,  अनुभावयति च भक्तान् ॥
</p>

<p>
८१.  त्रिसत्यस्य भक्तिरेव गरीयसी, भक्तिरेव गरीयसी ॥
</p>

<p>
८२. गुणमाहात्म्यासक्ति-रूपासक्ति-पूजासक्ति-स्मरणासक्ति-दास्यासक्ति-सख्यासक्ति-वात्सल्यासक्ति-कान्तासक्ति-आत्मनिवेदनासक्ति-तन्मयतासक्ति-परमविरहासक्ति-रूपा एकधाऽपि एकादशधा भवति ॥
</p>

<p>
८३.  इत्येवं वदन्ति जनजल्पनिर्भया एकमताः सनत्कुमार-व्यास-शुक-शाण्डिल्य-गर्ग-विष्णु-कौण्डिन्य-शेष-उद्धव-आरूणि-बलि-हनुमद्-विभीषणादयो भक्त्याचार्याः ॥
</p>

<p>
८४.  य इदं नारदप्रोक्तं शिवानुशासनं विश्वसिति श्रद्धत्ते स भक्तिमान् भवति, स प्रेष्ठं लभते, स प्रेष्ठं  लभते ॥
</p>

<p class="title" id="22">
अनुबन्धः २ सूत्रस्य वर्णानुक्रमणिका
</p>
<table>
	<tr><td>सूत्रम्	</td> <td>सूत्रसंख्या</td> <td>पृष्ठसंख्या</td></tr>
<tr><td>अथातो भाक्तिं</td> <td>	१</td> <td>५४७</td></tr> 
<tr><td>अनिर्वचनीयं प्रेम-</td> <td>	५१</td> <td>६३३</td></tr>
<tr><td>अन्यथा पातित्य-	</td> <td>१३</td> <td>५७५</td></tr>
<tr><td>अन्यस्मात् सौलभ्यं</td> <td>	५८</td> <td>६४५</td></tr>
<tr><td>अन्याश्रयाणां त्यागो</td> <td>	१०</td> <td>५७०</td></tr>
<tr><td>अन्योन्याश्रयत्वमिति</td> <td>२९</td> <td>५९७</td></tr>
<tr><td>अभिमानदम्भादिकं</td> <td>६४</td> <td>६५६</td></tr>
<tr><td>अमृतस्वरूपा च</td> <td>३</td> <td>५५३</td></tr>
<tr><td>अव्यावृत्तभजनात्</td> <td>३६</td> <td>६०५</td></tr>
<tr><td>अस्त्येवमेवम्</td> <td>२०</td> <td>५८५</td></tr>
<tr><td>आहिंसासत्यशौचदया-</td> <td>७८</td> <td>६८४</td></tr>
<tr><td>आत्मरत्यविरोधेनेति</td> <td>१८</td> <td>५८१</td></tr>
<tr><td>इत्येवं वदन्ति	</td> <td>८३</td> <td>७०२</td></tr>
<tr><td>ईश्वरस्यापि</td> <td>२७</td> <td>५९४</td></tr>
<tr><td>उत्तरस्माद्</td> <td>५७</td> <td>६४२</td></tr>
<tr><td>कण्ठावरोध-रोमाञ्च</td> <td>६८</td> <td>६६६</td></tr>
<tr><td>कथादिष्विति</td> <td>१७</td> <td>५८०</td></tr>
<tr><td>कस्तरति कस्तरति	</td> <td>४६</td> <td>६२२</td></tr>
<tr><td>काम-क्रोध-मोह-</td> <td>४४</td> <td>६१९</td></tr>
<tr><td>गुणमाहात्म्यासक्ति-</td> <td>८२</td> <td>६९५</td></tr>
<tr><td>गुणरहितं</td> <td>५४</td> <td>६३६</td></tr>
<tr><td>गौणी त्रिधा	</td> <td>५६</td> <td>६४०</td></tr>
<tr><td>तत्तु विषयत्यागात्	</td> <td>३५</td> <td>६०२</td></tr>
<tr><td>तत्प्राप्य तदेवावलोकयति	</td> <td>५५</td> <td>६३८</td></tr>
<tr><td>तदार्पिताखिलाचारः</td> <td>६५</td> <td>६५९</td></tr>
<tr><td>तदेव साध्यतां	</td> <td>४२</td> <td>६१७</td></tr>
<tr><td>तद्विहीनं</td> <td>२३</td> <td>५८९</td></tr>
<tr><td>तन्मयाः</td> <td>७०</td> <td>६७२</td></tr>
<tr><td>तरङ्गायिता अपिमे	</td> <td>४५</td> <td>६२१</td></tr>
<tr><td>तल्लक्षणानि वाच्यन्ते</td> <td>	१५</td> <td>५७८</td></tr>
<tr><td>तस्मात्सैव</td> <td>३३</td> <td>६०१</td></tr>
<tr><td>तस्मिन् अनन्यता</td> <td>	९</td> <td>५६९</td></tr>
<tr><td>तस्मिंस्तज्जने</td> <td>४१</td> <td>६१६</td></tr>
<tr><td>तस्या ज्ञानमेव	</td> <td>२८</td> <td>५९६</td></tr>
<tr><td>तस्याः साधनानि	</td> <td>३४</td> <td>६०१</td></tr>
<tr><td>तीर्थाकुर्वन्ति तीर्थानि	</td> <td>६९</td> <td>६६९</td></tr>
<tr><td>त्रिरूपभङ्गपूर्वकं</td> <td>६६</td> <td>६६२</td></tr>
<tr><td>त्रिसत्यस्य क्तिरेव	</td> <td>भ८१</td> <td>६९२</td></tr>
<tr><td>दुस्सङ्गः सर्वथैव	</td> <td>४३</td> <td>६१७</td></tr>
<tr><td>न तत्रापि माहात्म्य-	</td> <td>२२</td> <td>५८७</td></tr>
<tr><td>न तदसिद्धौ</td> <td>	६२</td> <td>६५०</td></tr>
<tr><td>न तेन राजपरितोषः	</td> <td>३२</td> <td>५९८</td></tr>
<tr><td>नारदस्तु तदार्पित-</td> <td>	१९</td> <td>५८३</td></tr>
<tr><td>नास्त्येव</td> <td>२४</td> <td>५९०</td></tr>
<tr><td>नास्ति तेषु	</td> <td>७२</td> <td>६७४</td></tr>
<tr><td>निरोधस्तु लोक-</td> <td>	८</td> <td>५६७</td></tr>
<tr><td>पूजादिष्वनुराग</td> <td>१६</td> <td>५७८</td></tr>
<tr><td>प्रकाशते क्वापि	</td> <td>५३</td> <td>६३५</td></tr>
<tr><td>प्रमाणान्तरस्य</td> <td>५९</td> <td>६४७</td></tr>
<tr><td>फलरूपत्वात्</td> <td>२६</td> <td>५९४</td></tr>
<tr><td>बाहुल्यावकाशत्वात्</td> <td>७५</td> <td>६७८</td></tr>
<tr><td>भक्ता एकान्तिनो</td> <td>	६७</td> <td>६६४</td></tr>
<tr><td>भक्तिशास्त्राणि</td> <td>७६</td> <td>६८१</td></tr>
<tr><td>भवतु निश्चयदार्ढ्यात्	</td> <td>१२</td> <td>५७३</td></tr>
<tr><td>महत्सङ्गस्तु</td> <td>३९</td> <td>६१३</td></tr>
<tr><td>मुख्यतस्तु</td> <td>३८</td> <td>६१०</td></tr>
<tr><td>मूकास्वादनवत्</td> <td>५२</td> <td>६३४</td></tr>
<tr><td>मोदन्ते पितरो	</td> <td>७१</td> <td>६७३</td></tr>
<tr><td>य इदं नारदप्रोक्तं	</td> <td>८४</td> <td>७०५</td></tr>
<tr><td>यज्ज्ञात्वा मत्तो</td> <td>	६</td> <td>५६२</td></tr>
<tr><td>यतस्तदीयाः</td> <td>७३</td> <td>६७७</td></tr>
<tr><td>यत्प्राप्य न किञ्चिद् वा_छति</td> <td>	५</td> <td>५५८</td></tr>
<tr><td>यथा व्रजगोपिकानाम्</td> <td>	२१</td> <td>५८५</td></tr>
<tr><td>यल्लब्ध्वा पुमान्	</td> <td>४</td> <td>५५६</td></tr>
<tr><td>यो विविक्तस्थानं</td> <td>	४७</td> <td>६२५</td></tr>
<tr><td>यो वेदानपि</td> <td>	४९</td> <td>६३०</td></tr>
<tr><td>यः कर्मफलं	</td> <td>४८</td> <td>६२७</td></tr>
<tr><td>राजगृहभोजनादिषु</td> <td>३१</td> <td>५९८</td></tr>
<tr><td>लभ्यतेऽपि तत्कृपयैव	</td> <td>४०</td> <td>६१५</td></tr>
<tr><td>लोकवेदेषु</td> <td>११</td> <td>५७०</td></tr>
<tr><td>लोकहानौ चिन्ता</td> <td>	६१</td> <td>६४८</td></tr>
<tr><td>लोकेऽपि भगवद्गुण-	</td> <td>३७</td> <td>६०७</td></tr>
<tr><td>लोकोऽपि तावदेव	</td> <td>१४</td> <td>५७७</td></tr>
<tr><td>वादो नावलम्ब्यः</td> <td>	७४</td> <td>६७७</td></tr>
<tr><td>शान्तिरूपात् परमानन्द-</td> <td>	६०</td> <td>६४८</td></tr>
<tr><td>स कीर्त्यमानः शीघ्रम्	</td> <td>८०</td> <td>६९०</td></tr>
<tr><td>स तरति, स तरति</td> <td>	५०</td> <td>६३२</td></tr>
<tr><td>सर्वदा सर्वभावेन</td> <td>	७९</td> <td>६८७</td></tr>
<tr><td>सा तु कर्मज्ञान</td> <td>	२५</td> <td>५९१</td></tr>
<tr><td>सा त्वस्मिन् परम-</td> <td>	२</td> <td>५४९</td></tr>
<tr><td>सा न कामयमाना</td> <td>	७</td> <td>५६५</td></tr>
<tr><td>सुखदुःख-</td> <td>७७</td> <td>६८३</td></tr>
<tr><td>स्त्री-धन-नास्तिक-</td> <td>६३</td> <td>६५१</td></tr>
<tr><td>स्वयं फलरूपतेति</td> <td>	३०</td> <td>५९८</td></tr>
</table>


 </div>
</body>
</html>
