<!DOCTYPE html>
<html>

<head>
	<meta charset="UTF-8"/>
	<title>दिव्यत्रायपादार्पितपुष्पमञ्जरी</title>
	<link href="../style/reset.css" rel="stylesheet"/>
	<link href="../style/style.css" rel="stylesheet"/>
</head>


<body>

<div id="page">

<div class="article_title">
भक्तिकौमुदी-व्याख्यासहितम् नारदभक्तिसूत्रम्
</div>

<p class="e">
कन्नडमूलम्:  स्वामी हर्षानन्दपुरी
</p>
<p class="e">
संस्कृतानुवादः:  डा. एम्. इ. रङ्गाचार्यः
</p>

<p class="title">
 अनुवादकस्य प्रास्ताविकं किञ्चित्
</p>

<p>
विदितमेव हि विपश्चिदपश्चिमानां 
यन्नारदीयभक्तिसूत्रग्रन्थः 
देवर्षे- र्नारदस्यान्तरङ्गोपदेशात्मकः 
चतुरशीतिसूत्रात्मकश्च इति । 
विविधेभ्यो मूलेभ्यः सङ्गृहीतानामुपदेशानां 
सूत्रात्मकतामापाद्य विरचितोऽयं 
ग्रन्थः आकारे वामनोऽपि अर्थव्याप्तौ 
त्रिविक्रम एव भवति । महार्षिणात्रोपयुक्ता 
भाषाऽतीवसरला सुन्दरा च । तस्मादेव कारणात् 
संस्कृतेऽस्य ग्रन्थस्य व्याख्या-टीका-टिप्पणादयो 
न रचिताः इति प्रतिभाति ।
</p>

<p>
तदेतद् ग्रन्थरत्नमुद्याननगरी 
(Bengaluru) मध्यविद्योतमान- 
श्रीरामकृष्णमठस्य अद्यतनाध्यक्षाः 
(A.D. 2002) विदितवेदितव्याः, 
अध्यात्मशास्त्रपारदृश्वानः अनुष्ठातारश्च 
संस्कृत-आङ्ग्ल-कर्णाटभाषासु सुन्दरसाहित्यनिर्माणचतुराः, 
तासु भाषासु वश्यवाग्विलासाः भूत्वानिरर्गलनिर्गलत्प्रवचनमधुरिमासन्तार्पिताऽखण्डाऽभिज्ञजनस्तोमाः, 
अशीत्यधिक-ह्रस्व-दीर्घ-ग्रन्थनिर्माणचतुराः, 
आत्मगुणघननिधयः श्रीश्रीहर्षानन्दपुरी 
महाराजाः कर्णाट्या वाण्या ग्रन्थमेनमनूदितवन्तः ।
</p>

<p>
अत्र हि अनुवादे भागवत-भगवद्गीता-श्रीरामकृष्णवचनवेदरूप- 
त्रिवेणीसङ्गमे देवार्षिनारदभक्तिसूत्रग्रन्थरूप-
महावृक्षपरिपोषणमनुभूयतेऽ- 
ध्यात्मविद्यामार्गरसिकैः । 
महार्षिसदृशानाम् एतेषां कर्णाटभाषयाऽस्य 
ग्रन्थस्य अनुवादः 'रत्नं समागच्छतु 
काञ्चनेन' इति महाकवि- कालिदासीयसूक्तिं 
स्मारयति ।
</p>

<p>
कर्णाटभाषायामारचितस्यास्य 
ग्रन्थरत्नस्य व्याख्यानमधुरिमाणमनु- 
भूय, अस्य व्याख्यानस्यात्यन्तवैशिष्ट्यापूर्णताञ्चालोच्य 
नानाव्याख्यान- रसिकानां संस्कृतज्ञानामपि 
व्याख्यानस्यास्य रूचिमास्वादयितुकामः 
गैर्वाण्या वाण्या यथामति यथाशक्ति 
मूलमनुरून्धानः श्रीरामकृष्ण- 
परमहंसानुग्रहेण श्रीहर्षानन्दपुरीस्वामिनां 
निरवधिकृपया च पर्यवर्तयम् । 
अस्य प्रयत्नस्य सम्यक्त्वे, सावद्यत्वे 
च निर्मत्सराः प्रमाणतन्त्राः विद्वांसः 
प्रमाणमिति विनिश्चित्य रूक्मिणीजानिचरणारविन्दस्मरणपूर्वकं 
विरम्यते ॥
</p>

<p class="reference">
 	न्याय-वेदान्त-विद्वान् <br />
	डि एम्. इ. रङ्गाचार्यः
</p>

 </div>
</body>
</html>
