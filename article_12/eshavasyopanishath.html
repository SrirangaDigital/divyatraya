<!DOCTYPE html>
<html>

<head>
	<meta charset="UTF-8"/>
	<title>दिव्यत्रायपादार्पितपुष्पमञ्जरी</title>
	<link href="../style/reset.css" rel="stylesheet"/>
	<link href="../style/style.css" rel="stylesheet"/>
</head>


<body>

<div id="page">
<p class="title">ईशावास्योपनिषत् </p>
<p>ओं पूर्णमदः पूर्णमिदं पूर्णात्पूर्णमुदच्यते ।<br />
पूर्णस्य पूर्णमादाय पूर्णमेवावशिष्यते ।।<br />
ओं शान्तिः शान्तिः शान्तिः ।।<br />
ईशावास्यमिदं सर्वं यत्किञ्च जगत्यां जगत् ।<br />
तेन त्यक्तेन भुञ्जीथा मा गृधः कस्यस्विद्धनम् ।। १ ।।</p>
<p>कुर्वन्नेवेह कर्माणि जिजीविषेच्छतं समाः ।।<br />
एवं त्वयि नान्यथेतोऽस्ति न कर्म लिप्यते नरे ।। २ ।।</p>
<p>असुर्या नाम ते लोका अन्धेन तमसाऽऽवृताः ।<br />
तांस्ते प्रेत्याभिगच्छन्ति ये के चात्महनो जनाः ।। ३ ।।</p>
<p>अनेजदेकं मनसो जवीयो <br />
नैनद्देवा आप्नुवन् पूर्वमर्षत् ।<br />
तद्धावतोऽन्यान् अत्येति तिष्ठत् <br />
तस्मिन्नपो मातरिश्वा दधाति ।। ४ ।।</p>
<p>तदेजति तन्नैजति तद्दूरे तद्वन्तिके । <br />
तदन्तरस्य सर्वस्य तदु सर्वस्यास्य बाह्यतः ।। ५ ।।</p>
<p>यस्तु सर्वाणि भूतान्यात्मन्येवानुपश्यति ।<br />
सर्वभूतेषु चात्मानं ततो न विजुगुप्सते ।। ६ ।।</p>
<p>यस्मिन् सर्वाणि भूतान्यात्मैवाभूद्विजानतः ।<br />
तत्र को मोहः कश्शोक एकत्वमनुपश्यतः ।। ७ ।।</p>
<p>स पर्यगाच्छुक्रमकायमव्रणम<br />
स्नाविरं शुद्धमपापविद्धम्  ।<br />
कविर्मनीषी परिभूः स्वयंभू-<br />
र्याथातथ्यतोऽर्थान् व्यदधात् शाश्वतीभ्यस्समाभ्यः ।। ८ ।।</p>
<p>अन्धं तमः प्रविशन्ति येऽविद्यामुपासते ।<br />
ततो भूय इव ते तमो य उ विद्यायां रताः ।। ९ ।।</p>
<p>अन्यदेवाहुर्विद्ययाऽन्यदाहुरविद्यया ।<br />
इति शुश्रुम धीराणां ये नस्तद्विचचक्षिरे ।। १० ।।</p>
<p>विद्यां चाविद्यां च यस्तद्वेदोभयं सह ।<br />
अविद्यया मृत्युं तीर्त्वा विद्यायाऽमृतमश्नुते ।। ११ ।।</p>
<p>अन्धं तमः प्रविशन्ति येऽसंभूतिमुपासते ।<br />
ततो भूय इव ते तमो य उ संभूत्यां रताः ।। १२ ।।</p>
<p>अन्यदेवाहुः संभवादन्यदाहुरसंभवात् ।<br />
इति शुश्रुम धीराणां ये नस्तद्विचचक्षिरे ।। १३ ।।</p>
<p>संभूतिं च विनाशं च यस्तद्वेदोभयं सह ।<br />
विनाशेन मृत्युं तीर्त्वा संभूत्याऽमृतमश्नुते ।। १४ ।।</p>
<p>हिरण्मयेन पात्रेण सत्यस्यापिहितं मुखम् ।<br />
तत्त्वं पूषन्नपावृणु सत्यधर्माय दृष्टये ।। १५ ।।</p>
<p>पूषन्नेकर्षे यम सूर्य प्राजापत्य <br />
व्यूह रश्मीन् समूह तेजः ।<br />
यत्ते रूपं कल्याणतमं तत्ते पश्यामि <br />
योऽसावसौ पुरुषः सोऽहमस्मि ।। १६ ।।</p>
<p>वायुरनिलममृतमथेदं <br />
भस्मान्तं शरीरम् ।<br />
ओं ३ क्रतो स्मर कृतं स्मर <br />
क्रतो स्मर कृतं स्मर ।। १७ ।।</p>
<p>अग्ने नय सुपथा राये अस्मान् <br />
विश्वानि देव वयुनानि विद्वान् ।<br />
युयोध्यस्मज्जुहुराणमेनो<br />
भूयिष्ठां ते नम उक्तिं विधेम ।। १८ ।।</p>
</div>
</body>
</html>

