<!DOCTYPE html>
<html> 
<head>
	<meta charset="UTF-8"/>
	<title>दिव्यत्रायपादार्पितपुष्पमञ्जरी</title>
	<link href="../style/reset.css" rel="stylesheet"/>
	<link href="../style/style.css" rel="stylesheet"/>
</head>

<body>
<div  id="page">
<p class="title">ईशावास्योपनिषत् </p>
<p>ओं पूर्ण॒मदः॒ पूर्ण॒मिदं॒ पूर्णा॒त्पूर्ण॒मुद॒च्यते ।<br />
पूर्ण॒स्य पूर्ण॒मादा॒य पूर्ण॒मेवावशि॒ष्यते ।।<br />
ओं शा॒न्तिः शा॒न्तिः शा॒न्तिः ।।<br />
ई॒शावा॒स्यऺमि॒दं सर्वं॒ यत्किञ्च॒ जगऺत्यां॒ जगऺत् ।<br />
तेनऺ त्य॒क्तेनऺ भुञ्जीथा॒ मा गृऺधः॒ कस्यऺस्वि॒द्धनम्̎ ।। १ ।।</p>
<p>कु॒र्वन्ने॒वेह कर्मा̎णि जिजीवि॒षेच्छ॒तं समाः̎ ।।<br />
ए॒वं त्वयि॒ नान्यथे॒तो̎ऽस्ति॒ न कर्मऺ लिप्यते॒ नरे̎ ।। २ ।।</p>
<p>अ॒सु॒र्या॒ नाम॒  ते लो॒का अ॒न्धेन॒ तम॒साऽऽवृऺताः ।<br />
तांस्ते प्रेत्या॒भिगऺच्छन्ति॒ ये के चा̎त्म॒हनो॒ जनाः̎ ।। ३ ।।</p>
<p>अने̎ज॒देकं॒ मनऺसो॒ जवी ̎यो॒  <br />
नैनऺद्दे॒वा आप्नुव॒न् पूर्व॒मर्षऺत् ।<br />
तद्धावऺतो॒ऽन्यान् अत्ये̎ति॒ तिष्ठ॒त् <br />
तस्मि̎न्न॒पो मा̎त॒रिश्वा̎ दधाति ।। ४ ।।</p>
<p>तदे ̎जति॒ तन्नैजऺति॒ तद्दू॒रे तद्व ̎न्ति॒के । <br />
तद॒न्तरऺस्य॒ सर्वऺस्य॒ तदु सर्वऺस्यास्य बाह्य॒तः ।। ५ ।।</p>
<p>यस्तु सर्वा̎णि भू॒तान्या॒त्मन्ये॒वानु॒पश्यऺति ।<br />
स॒र्व॒भू॒तेषु चा॒त्मानं॒ ततो॒ न विजुऺगुप्सते ।। ६ ।।</p>
<p>यस्मि॒न् सर्वा̎णि भू॒तान्या॒त्मैवाभू̎द्विजान॒तः ।<br />
तत्र॒ को मोहः॒ कश्शोकऺ एक॒त्वमऺनु॒पश्यऺतः ।। ७ ।।</p>
<p>स पर्यऺगाच्छु॒क्रमऺका॒यमऺव्र॒णमऺ-<br />
स्नावि॒रं शु॒द्धमपा̎पविद्धम्  ।<br />
क॒विर्मऺनी॒षी पऺरि॒भूः स्वऺयं॒भू-<br />
र्याथातथ्य॒तोऽर्था॒न् व्यऺदधात् शाश्व॒तीभ्य॒स्समा̎भ्यः ।। ८ ।।</p>
<p>अ॒न्धं तमः॒ प्रविऺशन्ति॒ येऽविऺद्यामु॒पासऺते ।<br />
ततो॒ भूयऺ इव॒ ते तमो॒ य उऺ वि॒द्यायां̎ र॒ताः ।। ९ ।।</p>
<p>अ॒न्यदे॒वाहुर्वि॒द्यया॒ऽन्यदा̎हु॒रविऺद्यया ।<br />
इतिऺ शुश्रुम॒ धीरा̎णां॒ ये न॒स्तद्विऺचचक्षि॒रे ।। १० ।।</p>
<p>वि॒द्यां चाविऺद्यां च॒ यस्तद्वेदो॒भयंऺ स॒ह ।<br />
अविऺद्यया मृ॒त्युं ती॒र्त्वा वि॒द्याया॒ऽमृतऺमश्नुते ।। ११ ।।</p>
<p>अ॒न्धं तमः॒ प्रविऺशन्ति॒ येऽसं̎भूतिमु॒पासऺते ।<br />
ततो॒ भूयऺ इव॒ ते तमो॒ य उ॒ संभूत्यां र॒ताः ।। १२ ।।</p>
<p>अ॒न्यदे॒वाहुः सं̎भ॒वाद॒न्यदा̎हु॒रसं̎भवात् ।<br />
इतिऺ शुश्रुम॒ धीरा̎णां॒ ये न॒स्तद्विऺचचक्षि॒रे ।। १३ ।।</p>
<p>संभू̎तिं च विना॒शं च॒ यस्तद्वेदो॒भयं स॒ह ।<br />
वि॒ना॒शेनऺ मृत्युं ती॒र्त्वा संभू̎त्या॒ऽमृतऺमश्नुते ।। १४ ।।</p>
<p>हि॒रण्मये̎न॒ पात्रे̎ण स॒त्यस्यापिऺहितं॒ मुखम्̎ ।<br />
तत्त्वं पू̎ष॒न्नपावृऺणु स॒त्यध̎र्माय दृ॒ष्टये̎ ।। १५ ।।</p>
<p>पू̎षन्नेकर्षे यम सूर्य॒ प्राजा̎पत्य॒ <br />
व्यू̎ह र॒श्मीन् समू̎ह॒ तेजः॒ ।<br />
यत्ते̎ रू॒पं कल्या̎णतमं॒ तत्ते̎ पश्यामि <br />
यो॒ऽसाव॒सौ पुरुऺषः॒ सो॒ऽहमऺस्मि ।। १६ ।।</p>
<p>वा॒युरनिऺलम॒मृत॒मथे॒दं <br />
भस्मा̎न्तं॒ शरी̎रम् ।<br />
ओं ३ क्रतो॒ स्मरऺ कृ॒तं स्मऺर॒ <br />
क्रतो॒ स्मरऺ कृ॒तं स्मऺर ।। १७ ।।</p>
<p>अग्ने॒ नयऺ सु॒पथा̎ रा॒ये अ॒स्मान् <br />
विश्वा̎नि देव व॒युना̎नि वि॒द्वान् ।<br />
यु॒यो॒ध्य॒स्मज्जुऺहुरा॒णमेनो॒<br />
भूयिऺष्ठां ते॒ नमऺ उक्तिं विधेम ।। १८ ।।</p>
</div>
</body>
</html>

