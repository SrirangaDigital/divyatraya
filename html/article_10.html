<!DOCTYPE html>
<html>

<head>
	<meta charset="UTF-8"/>
	<title>दिव्यत्रायपादार्पितपुष्पमञ्जरी</title>
	<link href="style/reset.css" rel="stylesheet"/>
	<link href="style/style.css" rel="stylesheet"/>
</head>


<body>

<div id="page">
<p class="article_title">
श्रीरामकृष्णवेदान्तदर्शनस्य चतुस्सूत्री 
</p>

<p class="title">प्रस्तावना </p>
<p>भगवान् श्रीरामकृष्णपरमहंसदेवः गयाक्षेत्रदेवतायाः गदाधरमहाविष्णोः अवतार एव इति तद्भक्तलोके सुप्रसिद्धः । `यदा यदा हि धर्मस्य ग्लानिर्भवति भारत । अभ्युत्थानमधर्मस्य तदाऽऽत्मानं सृजाम्यहम् ॥'  (गीता ४.२) इति स्वेनैव कृतप्रतिज्ञाऽनुसारेण सः सनातनहिन्दूधर्मस्य रक्षणार्थमुद्धारार्थं च ऊनविंशतितमे क्रिस्ताब्दशतमाने वङ्गदेशे अवततार । कठिनतपोद्वारा परमेश्वरं जगन्मातृकालिकारूपेण साक्षात्कृत्य तेन प्राप्ताम् आध्यात्मिकसम्पत्तिं जगति विचकार । विवेकानन्दादिसच्छिष्यद्वारा मठमेकं निर्माय स्वोपदेशसम्प्रदायं प्रवर्तयामास । एष उपदेशसम्प्रदाय एव श्रीरामकृष्णवेदान्तदर्शनम् । विविधवेदान्तदर्शनानि बादरायणमहर्षिकृतब्रह्मसूत्रग्रन्थमेव अधिकृत्य प्रवृत्तानि । अथ च चतुस्सूत्रीति प्रसिद्धस्य प्रथमसूत्रचतुष्टयस्य व्याख्यानमेव आदर्तव्यमिति सर्ववेदान्तिभिरङ्गीकृतत्वात् इहापि श्रीरामकृष्णवेदान्तदर्शनस्य दृढीकरणाय चतुस्सूत्रीव्याख्या आरभ्यते ॥</p>
<p>तत्र आदिमं सूत्रम् -</p>
<p class="title">अथातो ब्रह्मजिज्ञासा ॥ १ ॥</p>
<p>कर्तव्येति शेषः ।</p>
<p>अथशब्द आरम्भार्थो मङ्गलार्थश्च । अथशब्दे अकारश्च थकारश्चेति द्वौ अक्षरौ स्तः । अकारः सर्ववर्णानां प्रारम्भको विष्णुश्च । थकारस्तु पर्वतवत् रक्षणं ददाति (राघवस्य एकाक्षरकाण्डः) । अत एव अथशब्दः मङ्गलार्थं ग्रन्थस्य प्रारम्भं च सूचयति ।</p>
<p>यतः ब्रह्मसाक्षात्कारद्वारा मोक्ष एव मानवजीवनस्य चरमलक्ष्यम् , यतश्च साधनावस्थायां तद् बौद्धिकज्ञानमपि अपेक्षते अतः ब्रह्मविषयेऽपि जिज्ञासा कर्तव्या ।</p>
<p>ज्ञातुमिच्छा जिज्ञासा । ब्रह्म ज्ञातुमिच्छा ब्रह्मजिज्ञासा । यदा इच्छा तीव्रा भवति तदा ज्ञानमपि शीघ्रं प्राप्यते । अतः ब्रह्म ज्ञातुं, तद्द्वारा मेक्षमवाप्तुं तीव्रेच्छा कर्तव्या इति भावः ॥</p>
<p class="sub_title">द्वितीयं सूत्रम् </p>
<p>जिज्ञास्यब्रह्मणः लक्षणं किमितति प्राप्ते ब्रूते -</p>
<p class="title">जन्माद्यस्य यतः ॥ २ ॥</p>
<p>अस्य व्यक्ताव्यक्तजगतः जन्मादि जन्मप्रभृति लयपर्यन्तं कार्यं यतः यस्माद् वस्तुनः भवति तदेव ब्रह्म ।</p>
<p>अस्मिन् जगति वर्तमानं सर्वं वस्तु उच्छिष्टमभवट् आस्ते यतः जिह्वायुक्तवाचा निरूपितत्वात् । ब्रह्म तु सदा मनोवाचामगोचरत्वात् एकैकमनुच्छिष्टमस्ति । तथाऽपि मोक्षेच्छुसाधकानामनुग्रहाय यथाकथञ्चित् तद् वर्णयितुं प्रयतितव्यम् ; रेखागणितशास्त्रे यथा तथा । तत्र पत्रादौ आदर्शबिन्दुरेखादीनां लेखनमशक्यमपि स्थूलकलमद्वारा लिखितुं शक्यम् । तच्छास्त्रमादृत्य गृहमन्दिरप्रासादादीनां निर्माणं सुखेन निर्वर्त्यते । एवमेव इहापि मुमुक्षूणां साधनसौकर्याय तद्विषयकं सर्वं ज्ञानं दातव्यम् ।</p>
<p>अथ च अस्य एकमेवाद्वितीयं निर्विशेषचिन्मात्रस्वरूपं यत् तत् प्रथमा स्थितिः । मायाशबलितं सर्वज्ञत्व-सर्वशक्तत्वादि-निखिलक्ल्याणगुणगणानाम् एकमात्रम् आश्रयः इति यः सा द्वितीया स्थितिः । एतस्मादेव कारणात् द्वे अपि अतीत्य वर्तत इति सा अनिर्वचनीया तृतीया स्थितिः ।</p>
<p>निर्गुणं ब्रह्म यथा नित्यसत्यं तथा तस्मादुद्भूतचिदचिद्विशिष्टजगदपि लीलासत्यमिति अङ्गीकर्तव्यम् एकस्माद्बीजादेव उद्भूतत्वचशस्यादिवत् ।</p>
<p>यया परं ब्रह्म एतत् जगत् सृजति सा मायेति प्रख्याता । माया तु ब्रह्मणः अभिन्ना दाहिकाशक्तिर्यथाऽग्नेः ।</p>
<p>माया च अविद्यामाया विद्यामायेति द्विविधा । कामकाञ्चचने एव अविद्यामाया, सा च जीवं बध्नाति । ज्ञान-भक्ति-वैराग्यरूपा विद्यामाया विमोक्षाय भवति । अहिमुखे स्थितः विषः सन्दष्टप्राणिनमेव यथा हन्ति, अहिं न उपहन्ति, तथैव माया जीवात्मानमुपहन्ति न तु ब्रह्म ।</p>
<p>तथाऽपि मायाशबलितं ब्रह्म जगति धर्मरक्षणाय तामवष्टभ्य अवतरति । अथवा तदेव ब्रह्म भक्तजनानां शीतलभक्तेः प्रभावात् सगुणः साकारः परमेश्वरो भवति हिम इव जलात् शैत्यात् । स एव निखिलजगदन्तर्यामी च । राम-कृष्ण-शिव-विष्णु-गाड्-अल्लेत्यादि-विविधनामभिर्निर्दिष्टं परं तत्त्वमपि स एव । स एव लक्ष्मी-दुर्गा-काली-सरस्वतीत्यादि-देवीनामभिरपि निर्दिश्यते ।</p>
<p>अथ जीवमीमांसा । जीवाश्चतुर्विधाः बद्धाः मुमुक्षवः मुक्ताः नित्यसिद्धाश्चेति । बद्धाः संसारसागरे सदा निमग्नाः । मुक्ताः संसारसागरात् उद्धृताः । नित्यसिद्धास्तु न कदाऽपि निबद्धाः । अतः मुमुक्षव एव साधनपथे उद्युुक्ताः ।</p>
<p>अस्मिन्कलियुगे जनाः अन्नगतप्राणाः; अर्थात् अतीवदेहतादात्म्यं गताः । अत एव ज्ञानमार्गे वा योगमर्गे वा अशक्ताः । नारदीयभक्तियोग एव तेषाम् अत्युत्तमसाधनापथः ।</p>
<p>अस्मिन् योगे गुरूपदेशेन प्राप्तं नामसहितं भगवद्रूपोपासनमेव प्रशस्तमिति विहितम् । तस्मादेव भगवद्दर्शनं प्राप्यते तेनैव मुक्तिरपि सिध्यति ।</p>
<p>ज्ञानमिश्रितभक्तिः; दीन-दरिद्र-रोगि-अज्ञादीनां नारायणदृष्ट्या सेवाऽपि अद्यतनकाले अनुत्तमोपायः चित्तशुद्धिद्वारा भगवन्तं साक्षात्कर्तुम् ।</p>
<p>कथञ्चित् तं ज्ञात्वा भवबन्धनाट् विमुक्ता भवेयुः सर्वे जनाः । मुक्तपुरुषः विज्ञानी अन्तर्निहितब्रह्मानन्दो भूत्वा प्रारब्धकर्मान्तपर्यन्तं परमकृपया लोकसंग्रहार्थं स्वेच्छया कर्म करोति ॥</p>
<p class="sub_title">तृतीयं सूत्रम् </p>
<p class="title">शास्त्रयोनित्वात् ॥ ३ ॥</p>
<p>द्वितीयसूत्रे यद् एतस्य जगतः सृष्टिस्थितिप्रलयकारणं तदेव ब्रह्मेति निर्वचनं कृतम् । अथ च तदधिकृत्य समग्रश्रीरामकृष्ण-वेदान्त-दर्शनं प्रपञ्चितम् । किमेतद्दर्शनं शास्त्रसम्मतं उत शास्त्रविरुद्धम् इति संशये प्राप्ते शास्त्रयोनित्वादिति परिहरति ।</p>
<p>शा्त्रं योनिः समर्थनकारणं यत् तत् शास्त्रयोनि । यतः श्रीरामकृष्णवेदान्तदर्शनं शास्त्रसम्मतं अतः तद् आदरणीयमिति सूत्राभिप्रायः ।</p>
<p>`शासनात् त्राणनाच्चैव शास्त्रमित्यभिधीयते' इति हि शास्त्रस्य निर्वचनम् । अतः वेदादारभ्य वेदाविरुद्धसकलधर्मग्रन्थाः शास्त्रशब्देन परिगृहीतव्याः ।</p>
<p>अत्रास्ति एको विशेषः। ब्रह्मसूत्रग्रन्थः बादरायणव्यासमहर्षिणा विरचितः इति सर्वैः ज्ञातमेव । तस्य व्याख्यानावसरे तेनैव कृतमहाभारत-पुराणादिसर्वग्रन्थेषु भवानि श्रुतिसम्मतानि यानि कानिचन वाक्यानि तानि सर्वाण्यपि स्वीकर्तव्यानि ।</p>
<p>अधुना श्रीरामकृष्णवेदान्तदर्शनस्य एकैकमपि तत्त्वं शास्त्रसम्मतमिति दर्शयिष्यते ।</p>
<p>ब्रह्म निर्गुणं निराकारं च । `अशब्दमस्पर्शमरूपमव्ययं तथाऽरसं नित्यमगन्धवच्च यत्' इति हि कठश्रुतिः (३.१५) । `यत्तदद्रेश्यमग्राह्यमगोत्रमवर्णमचक्षुःश्रोत्रम्' `तदपाणिपादम्', इति मुण्डकोपनिषदि (१.१.६) ।</p>
<p>तदेव सगुणं साकारं च । `य एषोऽन्तरादित्ये हिरण्मयः पुरुषः दृश्यते हिरण्यश्मश्रुः हिरण्यकेशः आप्रणखात् सर्व एव सुवर्णः'  इति छान्दोग्ये (१.६.६) । `एष आत्माऽपहतपाप्मा विजरो विमृत्यर्विशोको विजिघत्सोऽपिपासः सत्यकामः सत्यसङ्कल्पः' इति च (८.१.५) ।</p>
<p>ब्रह्म तु मायाशबलितम् । `ते ध्यानयोगानुगता अपश्यन् देवात्मशक्तिं स्वगुणैर्निगूढाम्' इति श्वेताश्वतरोपनिषदि (१.३) । `मायां तु प्रकृतिं विद्यात् , मायिनं तु महेश्वरम्' इति च (४.१०) ॥</p>
<p>ब्रह्मैव जगत् सृजति । `सदेव सोम्येदमग्र आसीत् ....तदैक्षत बहु स्यां प्रजायेयेति' इति छान्दोग्योपनिषदि (६.२.१.३) । `यतो वा इमानि भूतानि जायन्ते । येन जातानि जीवन्ति । यत् प्रयन्त्यभिसंविशन्ति । तद्विजिज्ञासस्व । तद्ब्रह्मेति ।' इति तैत्तिरीयोपनिषदि (३.१) ।</p>
<p>मायाशबलितं ब्रह्म जगति धर्मरक्षणाय तामवष्टभ्य अवतरति । `धर्मसंस्थापनार्थाय' `प्रकृत्तिं स्वामवष्टभ्य' `सम्भवाम्यात्ममायया' इति भगवद्गीतासु (४.८ ; ६) ।</p>
<p>ब्रह्म निखिलजगनदन्तर्यामि । `तत् सृष्ट्वा तदेवानुप्राविशत्' इति तैत्तिरीयके (२.६) । `एको देवः सर्वभूतेषु गूढः सर्वव्यापी सर्वभूतान्तरात्मा' इति श्वेताश्वतरे (६.११) ।</p>
<p>अथ भक्तियोगविषये । `भक्त्या त्वनन्यया शक्य अहमेवं विधोऽर्जुन । ज्ञातुं द्रष्टुं च तत्त्वेन प्रवेष्टुं च परन्तप' इति गीतायाम् (११.५४) ।</p>
<p>अपि च गुरुभक्तिप्रशंसनद्वारा गुरुणा कृतमन्त्रदीक्षाप्रदानान्यपि स्वीक्रियन्ते श्रुत्या; तद्यथाः -`यस्य देवे पराभक्तिर्यथा देवे तथा गुरौ । तस्यैते कथिता ह्यर्थाः प्रकाशन्ते महात्मनः' इति (श्वेताश्वतरोपनिषत् ६.२३) ।</p>
<p>मुक्तपुरुषः सदा आनन्दी भवति । `आनन्दवांश्च भवति यो हैवं भवति' इति मैत्र्युपनिषदि (६.१३) ।</p>
<p> `न मे पार्थास्ति कर्तव्यं त्रिषु लोकेषु किञ्चन । नानवाप्तमवाप्तव्यं वर्त एव च कर्मणि' ॥ इति भगवतैवोक्तत्वात् (गीता ३.२२) मुक्तपुरुषोऽपि लोकसंग्रहार्थं कर्म करोत्येव ।</p>
<p> एवं यद्यत् श्रीरामकृष्णदेवः उपदिष्टवान् तत्सर्वं शास्त्रसम्मतमेव, अतः `शास्त्रयोनि' एव ॥</p>
<p class="sub_title">चतुर्थं सूत्रम् ।</p>
<p class="title">तत्तु समन्वयात् ॥ ४ ॥</p>
<p>अत्रादौ श्रीरामकृष्णदर्शनस्य उत्तरभागः निरूपयितव्यः । </p>
<p>अस्मिन् जगति विविधसिद्धपुरुषैः उपदिष्टाः अनेके धर्माः सन्ति । ते सिद्धपुरुषाः परमेश्वररूपम् एकमेव सत्यं स्वेनैव उपासनामार्गेण साक्षात्कृत्य लोकसंग्रहार्थं तमनुभवं वर्णयितुं प्रयतिताः । मनोवाचामगोचरस्य अपरोक्षानुभवमात्रगम्यस्य एतस्य वर्णने मानवमुखोक्तशब्दजालं सुतरामसमर्थम् । एकदा एकलवणपाञ्चालिका सागरस्य अगाधतां मातुं गत्वा तं प्रविवेश । तत्क्षणमेव तस्मिन् लीनत्वात् सुतरां न शशाक । एवमेव इहापि मन्तव्यम् ।</p>
<p>एवं स्थितेऽपि प्राकृतजनोऽपि श्रेयोमार्गं प्राप्नुयादिति आशयेन ते सर्वे स्वेषामनुभवं येनकेनापि प्रकारेण विवृतवन्तः । ब्रह्मानन्दत्वरूपेण एषोऽनुभव एक एव । अपितु एतानि विवरणानि भाषावैविध्यदृष्ट्या देशीयसंस्कृतिवैविध्यदृष्ट्या च पृथक्पृथगिति दृश्यन्ते । अत एव तेषां सिद्धानाम् अनुयायिनः परस्परं युध्यमाना आसते ।</p>
<p>तद्यथा - पिपासार्ताः केचन जनाः तटाकमेकं विभिन्नसमये गत्वा जलम् अपिबन् । तदनन्तरं एकत्र मिलित्वा तस्य नाम्नः विषये `जलम् , पानी, वाटर्' इति वदन्तः विवदिरे । एवमेव इहापि द्रष्टव्यम् ।</p>
<p>अथ यदि वस्तुनः अनुभवः एकदेशीयः तदाऽपि परस्परं कलहाय भवति । तथाहि - जात्यन्धाः  केचित् गजमेकं द्रष्टुं गताः । ते सर्वे तस्य विभिन्नानवयवान् एकदेशे स्पृष्ट्वा `एष गजः भित्तिवदस्ति, शूर्पवदस्ति, स्तम्भवदस्ति, रज्जुवदस्ति' इति तस्य वर्णनं कृतवन्तः परस्परं युयुधिरे ।</p>
<p>अथच अन्यदपि कारणं भवेद्विग्रहाय - स च `कोऽन्योऽस्तिसदृशोमया'रूपाहङ्कारः । ये एतदहङ्कारमाश्रित्य `मम धर्म एव प्रशस्ततमः, अन्ये च सर्वे असत्तमा अवरा वा' इति घोषयन्ति ते सर्वे दूरादुपेक्षणीयाः कूपमण्डूकवत् ।</p>
<p>एतान्सर्वान्विचार्य सर्वेषां धर्माणाम् उपासनामार्गान् एकैकशः अनुसृत्य, ते सर्वेऽपि एकस्मिन्नेव ब्रह्मानुभवे पर्यवस्यन्ति इति ज्ञातवान् भगवान् श्रीरामकृष्णदेवः ।</p>
<p>अतः एतत्सत्यं हृदि निधाय एतत्सूत्रं व्याख्यातव्यम् ।</p>
<p>``तु", यतः अस्मिन् जगति प्रचलिताः सर्वे धर्माः उपासनामार्गाश्च एकस्मिन्नेव अपरोक्षब्रह्मानुभवे पर्यवस्यन्ति इत्यतः समन्वयात् अनुभवसाम्यात् येन तदुपदिष्टं तस्य श्रीरामकृष्णस्य तत् विशिष्टदर्शनं सार्वकालिकं सार्वजनीनं भवितुमर्हति इति दिक् ॥</p>
</div>
</body>
</html>
