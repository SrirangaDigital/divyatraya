<!DOCTYPE html>
<html>

<head>
	<meta charset="UTF-8"/>
	<title>दिव्यत्रायपादार्पितपुष्पमञ्जरी</title>
	<link href="style/reset.css" rel="stylesheet"/>
	<link href="style/style.css" rel="stylesheet"/>
</head>


<body>

<div id="page">

<p class="article_title">
 श्रीरामकृष्णदेवस्य उपदेशाष्टकम्
</p>

<p class="verse">
 		यदा यदा हि धर्मस्य ग्लानिर्भवति 
भारत  ।<br />
		अभ्युत्थानमधर्मस्य तदात्मानं सृजाम्यहम्  ॥
</p>

<p>
इति हि भगवदाश्वासनम् (गीता ४-७) । 
तदाश्वासनपूरणाय एव परमात्मा अद्यतनयुगे 
श्रीरामकृष्णरूपेण अवततार ।
</p>

<p>
अस्ति कश्चित् विशेषः एतस्मिन्नवतारे । 
स्वतः धर्ममार्गम् अनुसृत्य जीवन्मुक्तो 
भूत्वा धर्मस्य पुनरूत्थापनार्थं तम् 
उपदिदेश सर्वजनहिताय । अथ च गिरीशचन्द्र-कालीपादादि-दुर्मार्गगामिनः 
शनैः शनैः सदुपदेश- बलात् कृपाबलाच्च 
सन्मार्गगामिनः कृत्वा तान् उद्दधार । 
सैव शक्तिः अद्यापि सूक्ष्मरूपेण स्वकार्यम् 
अद्भुतरीत्या कुर्वती आस्ते ।
</p>

<p>
भगवत्साक्षात्कार एव मानवजीवनस्य 
चरमं लक्ष्यम् इति आदिशन् सः तत्प्राप्तये 
बहुविध-आध्यात्मिक-साधनानि च दर्शयितवान् । 
तानि च 'श्रीरामकृष्णकथामृतम्' 
इति प्रसिद्धे ग्रन्थे सहस्रेषु पृष्ठेषु कीर्णानि 
सन्ति । एतेशां सारम् आदाय अष्टसु सूत्रेषु एष अल्पग्रन्थः 
कृतः ।
</p>

<p>
तत्र आदिमं सूत्रम्:
</p>

<p class="title">
 ईश्वरोऽस्त्येव; स एव सत्यम्  ॥१ ॥
</p>

<p>
'यदि ईश्वरः अस्त्येव तर्हि स कुतो 
न दृश्यते अस्माभिः?'-एष प्रश्नस्तु सर्वैः 
पृच्छ्याते । श्रीरामकृष्णस्य प्रत्युत्तरं 
तु सरलं सुलभं च । वदति सः-'अहनि सूर्यस्य 
प्रखरप्रकाशकारणात् नक्षत्राणि 
न दृष्टानि; किन्तु सदा सन्त्येव । एवमेव 
ईश्वरोऽपि सदा सन्नपि अस्माकम् अज्ञानदिनेषु 
अज्ञानावस्थायां न दृष्टः । अतः ईश्वरो 
नास्त्येव इति वक्तुं न साधु ।'
</p>

<p>
अतः ईश्वरः अस्त्येव; अपि च स एक 
एव सत्यम् ।
</p>

<p>
 अथ तर्हि किमेतत् जगत् यस्मिन्वयं 
सर्वे सोद्योगं सोत्साहं जीवामः मिथ्या?
</p>

<p>
 यदि सत्यं त्रिकालाबाधितमिति 
निरूच्यते तर्हि एतत् जगत् मिथ्यैव सदा 
परिणामात्मकत्वात् क्षणभङ्गुरत्वाच्च 
इति अङ्गीकर्तव्यम् ।
</p>

<p>
 एवं सति, हे भगवन्, केन प्रकारेण 
वयं जीवेम?
</p>

<p>
 प्रतिवक्ति परमहंस-श्रीरामकृष्णः-'एका 
दासी स्वस्याः स्वामिनो गृहे यथा वसति तथा 
वस । सा तु तस्य अपत्यानि स्वस्याः अपत्यानीव 
भावयित्वा ''मम प्रियो रामः! मम प्रिया 
सीता'' इत्येव वदन्त्यपि स्वस्याः पुत्रपुत्र्यौ 
स्वग्रामे एव आसाते इति जानाति । एवमेव स्वस्य 
परिवारस्य सर्वे जनाः ईश्वरस्यैव 
अपत्यानीति भावयित्वा व्यवहर ।'
</p>

<p>
 एतस्मिन्नेव विषये अन्योऽपि 
दृष्टान्तः दीयते तेन । तद्यथा: नौः जले 
एव भवेत् किन्तु जलं नावि न । एवम् जगति अनासक्तो 
भूत्वा सर्वो जीवेत् । तदा अम्भसाऽक्लिन्नपद्मपत्रवत् 
पापादिदोषैः न स्पृश्यसे (गीता ५-१०) ।
</p>

<p>
 अतः स्वधर्मे आपतितानि सर्वाणि 
कर्तव्यकर्माणि श्रद्धया कुर्यात्, 
फलं तु ईश्वरे समर्पयेत् ॥
</p>

<p class="title">
 तं द्रष्टुं ज्ञातुं तेन सह आलापं 
कर्तुं च साध्यम्  ॥२ ॥
</p>

<p>
 एतानि देवपुरूषस्य साक्षाद्वचांसि ।
</p>

<p>
 श्रीरामकृष्णदेवस्य जीवनम् 
अवलोक्यते चेत् तर्हि एतत् स्पष्टम् 
अवगम्यते स सदा कालीमातुः सान्निध्ये 
जीवति स्म ।
</p>

<p>
नरेन्द्रः (स्वामी विवेकानन्दः) एकदा 
तं पप्रच्छ-'भोः! तत्रभवन्तः ईश्वरं 
दृष्टवन्तः किम्?'
</p>

<p>
श्रीरामकृष्णः 'आम्! नूनं दृष्टवानस्मि!'-इत्युक्त्वा 
सूत्रोक्तं वाक्यं जुघोष ।
</p>

<p>
नरेन्द्रोऽपि तस्य कृपाद्वारा दक्षिणेश्वरकालीमन्दिरे 
एव देव्याः दर्शनं प्राप्तवान् ।
</p>

<p>
अन्यत्र स आहः- 'मत्प्रियबालाः! 
यथाऽत्र वयम् आसीना भूत्वा परस्परं सम्भाषमाणाः 
एवमेव ईश्वरमपि दृष्ट्वा तेन सह आलापं 
कर्तुं साध्यम् । अहं सत्यं ब्रवीमि, ऋतं 
ब्रवीमि!'
</p>

<p>
'अपि तु यदैव एतदन्नमयं प्राकृतं 
शरीरं भक्तिसाधनद्वारा दैवीप्रेममयरूपेण 
अप्राकृतं भवति तदैव भगवद्दर्शनं 
भवति' इत्यपि उक्तवान् । एतत् विशेषेण 
स्मर्तव्यम् ॥
</p>

<p class="title">
 ईश्वरदर्शनं साक्षात्कारः जीवनस्य 
लक्ष्यम्  ॥३ ॥
</p>

<p>
अस्मिन् जगति प्रत्येककार्यस्य, 
एकं लक्ष्यं भवति । अतः मानवजीवनस्य 
लक्ष्यं किमिति प्रश्ने प्राप्ते उत्तरं 
दीयते सूत्रेण ।
</p>

<p>
'इह चेदवेदीदथ सत्यमस्ति, न चेदिहावेदीन्महती 
विनष्टिः' इति ब्रूते श्रुतिः (केनोपनिषत् 
२.५) ।
</p>

<p>
ईश्वरसाक्षात्कार एव तल्लक्ष्यम् । 
तेनैव अमृतत्वस्य प्राप्तिः । 'ईशं तं ज्ञात्वा 
अमृता भवन्ति' इति हि श्रुतिः (श्वेताश्वतरोपनिषत् 
२.७) ।
</p>

<p>
सनातनधर्मस्य ग्रन्थेषु चतुर्विधपुरूषार्था 
उक्ताः । अपि तु तेषां मध्ये तुरीयपुरूषार्थो 
मोक्ष एव चरमं मुख्यं लक्ष्यम् ।
</p>

<p>
परमहंसः श्रीरामकृष्णोऽपि 
स्वजीवनपर्यन्तम् एतदेव उपदिष्टवान् ।
</p>

<p>
स वदति स्म-'आदौ भगवन्तं जानथ । तत्पश्चादेव 
धनार्जनप्रयत्नं कुरूष्व ।'
</p>

<p>
देहेन्द्रियसुखादिलौकिकसुखासक्तजनाः 
पृच्छन्ति-'ईश्वरसाक्षा- त्कारात् 
नः किं प्रयोजनमस्ति?' इति । अतः 
ब्रूते-
</p>

<p class="title">
 तद्दर्शनेन साक्षात्कारेण च 
सर्वं कृतं सर्वं प्राप्तम्  ॥४ ॥
</p>

<p>
'ओं ब्रह्मविदाप्नोति परम्.... सोऽश्नुते 
सर्वान् कामान्त्सह' इति श्रुतेः (तैत्तिरीयोपनिषत् 
२.१) यः ब्रह्म साक्षात्करोति स सर्वान् 
कामान् अश्नुते प्राप्नोति इत्यवगम्यते । 
अथ च ब्रह्मैव सर्वम्, 
'सर्वं खल्विदं ब्रह्म' इति श्रुतेः (छांदोग्योपनिषत् 
३.१४.१) तत् प्रमाणीक्रियते । 'तास्मिंस्तुष्टे 
जगत्तुष्टम्' इति अभ्युक्तवचनमपि 
एनमेवार्थं विशदीकरोति ।
</p>

<p>
अत्र श्रीरामकृष्णेन उक्ता काचिदाख्यायिका 
उपपन्ना भवति ।
</p>

<p>
एकदा द्वे मित्रे आम्रफलवृक्षवाटिकामेकां 
प्रविविशतुः । तयोरेकः आम्रवृक्षाणां 
फलानां पत्राणां च संख्याकलने प्रवृत्तोऽभूत् । 
द्वितीयस्तु तस्याः वाटिकायाः 
प्रभुमासाद्य आम्रफलानि भक्षयित्वा 
तत्पश्चात् वृक्षादीनां संख्यामपि प्राप्तवान् ।
</p>

<p>
अतः श्रीरामकृष्णः घोषयति: 
'आम्रवृक्षपत्रादीनां संख्याकलनाद् 
तत्फलभक्षणमेव वरीयान्' इति ।
</p>

<p>
अत एव वाटिकायाः प्रभुणा सह 
मिलनमेव श्रेयान् । अर्थात् सृष्टिवैचित्र्यज्ञानप्राप्तेः 
स्रष्टुज्ञार्नप्राप्तिरेव श्रेष्ठा इति 
मन्तव्यम् ॥
</p>

<p class="title">
 तदर्थं गुरूणा भवितव्यम् 
 ॥५ ॥
</p>

<p>
अस्मिन्जगति कर्मक्षेत्रे वा ज्ञानक्षेत्रे 
वा गुरोः आवश्यकत्वम् अस्त्येव । 
कश्चित्तरूणः एकदा धनं चोरयामास । 
राजभटैर्गृहीतः कारागृहे क्षिप्तः । 
यदा बन्धमुक्तोऽभूत् तदा एकः सुप्रसिद्धतस्कराग्रणीः 
तमेवम् उपदिदेश:- 'चौर्यं कुर्वन्नपि 
भवान् राजभटैः यथा न गृह्यते तद्रहस्यं 
मम सकाशाद् जानीयात्' इति ।
</p>

<p>
 यदि चौर्यादिपापकर्मण्यपि 
गुरोरावश्यकत्वमस्ति तर्हि आध्यात्मिकसाधनापथे 
तस्य आवश्यकत्वविषये किमु वक्तव्यम् ।
</p>

<p>
 एतस्मिन्नेव विषये इयम् आख्यायिका 
श्रीरामकृष्णस्य-कस्यचिद्- 
ग्रामस्य द्वौ कृषीवलौ कल्कत्तानगरं 
द्रष्टुं गतौ । तत्र आगमनानन्तरं एकः 
अहंकारात् आत्मानं पण्डितंमन्यमानः 
स्वयमेव द्रष्टुं गतः । तस्य केवलं 
शरीरश्रम एव फलमभूत् । द्वितीयस्तु 
कञ्चिन्मार्गदर्शकं वृत्वा अत्यल्पकाले 
एव नगरस्य मुख्यभागान् ददर्श । एतेन सर्वक्षेत्रे, 
विशेषतः अध्यात्मविद्याक्षेत्रे, विज्ञगुरोः 
आवश्यकत्वम् अतीव भवति ॥
</p>

<p>
 साधकानां रूचीणां वैचित्र्यात् 
बहुविधसाधनपथाः संति, अथापि भगवद्रामकृष्णदेवः 
त्रीन् पथः दत्तवान् । तेऽत्र दीयन्ते-
</p>

<p class="title">
 कामकाञ्चनत्यागः प्रधानं 
साधनम्  ॥६ ॥
</p>

<p>
 देहेन्द्रियमनआदीनां सङ्घे 
अभिनिवेश एव संसारबन्धनस्य कारणम् । 
अभिनिवेशस्यकारणं तु स्वस्य 
आत्मस्वरूपस्य विस्मृतिः । आत्मा तु देहेन्द्रियमनोबुद्ध्यादीनि 
अतीत्य वर्तते । एतत् वेदान्तदर्शनस्य मतम् ।
</p>

<p>
 सनातनधर्मस्य सकलानि 
शास्त्राणि सर्वे ज्ञानि-ऋषि-मुनि-साधु- सन्तः अपि 
एतदेव उद्घोषयन्ति ।
</p>

<p>
 आत्मस्वरूपस्य विस्मृतेः अरिषड्वर्ग 
एव प्रधानं कारणम् । काम-क्रोध-लोभ-मोह-मदमात्सर्याणि 
षड् अरयः । तेषां प्रभावादेव मानवः सर्वाणि 
पापानि करोति । अत एव मुमुक्षुभिः तानि 
सर्वात्मना त्यक्तव्यानि ।
</p>

<p>
 कामश्च लोभश्च शेषाणां मूलमित्यतः 
श्रीरामकृष्णः तावेव मुख्याविति 
मत्वा उपदिष्टवान् । स उपदेश एवेह सूत्रितः ।
</p>

<p>
 ईश्वरो धनलोभश्च एकत्र एककाले 
न भवितुम् अर्हतः । कामस्य विषयेऽपि 
एवमेव । अतः तयोस्त्यागः अपरिहार्यः ।
</p>

<p>
 राजा परीक्षित् कलिपुरूषाय 
'पुनश्च याचमानाय जातरूपमदात्प्रभुः । 
ततोऽनृतं मदं कामं रजो वैरं च पञ्चमम् ॥' 
(श्रीमद्भागवतम् १.१७.३९) इति यं 
वरं ददौ स वरः अत्र स्मर्तव्यः ॥
</p>

<p class="title">
 सत्यं च  ॥७ ॥
</p>

<p>
 यस्मात् 'सत्यं ज्ञानमनन्तं ब्रह्म' 
(तैत्तिरीयोपनिषत् २.१) यस्माच्च 
'सत्यमेव जयते नानृतम्' (मुण्डकोपनिषत् 
३.१.६) तस्मात् सनातन- धर्मस्य सर्वे ग्रन्थाः 
सत्याय अत्युन्नतं स्थानं ददुः ।
</p>

<p>
 भगवद्रामकृष्णोऽपि एतस्मिन्कलियुगे 
सत्यमेव परिपूर्णसाधनम् ईश्वरलाभाय 
इति प्रख्यापितवान् ।
</p>

<p>
 सत्यं द्विमुखम्:-सत्यवचनं 
वचनसत्यं च । श्रीरामकृष्णस्य 
जीवने एतत् पूर्णरूपेण प्रकटीकृतम् ।
</p>

<p>
 सः आत्मनः सकलसाधनानामन्ते 
कालिकां जगन्मातरं प्रति एवं प्रार्थयामास: 
''हे मातः! मम ज्ञानाज्ञाने शुद्धि-अशुद्धी इत्यादि 
सकलद्वैतजातं तव पादे समर्पयामि । 
तव पादपद्मे केवलां भक्तिमेव देहि!'' 
इति । किन्तु सत्यासत्ये अपि समर्पयामि 
इति वक्तुं न शशाक, यतः सत्यत्यागेन 
सर्वनाशो भवति । सत्यमेव जीवनस्य एकमात्राधारो 
भवति ।
</p>

<p>
यदि कश्चित् कस्मैचित् अन्यपुरूषाय 
वचनं ददाति तदा तस्य पालनम् अवर्जनीयं 
यथा रामेण । श्रीरामकृष्णपरमहंसदेवस्तु 
एतन्नियमं सर्वथा पालयति स्म ।
</p>

<p>
एकदा सः प्रतिवेश्य-यदुमल्लिकम् 
उक्तवान्, 'अहम् अद्य तव गृहम् आगच्छामि' 
इति । परन्तु तद्वचनं विसस्मार । अर्धरात्रिसमये 
यदा तद् अस्मरत् तदैव तस्य गृहं गत्वा बाह्यप्रदेशे 
पदं निधाय प्रत्यागतवान् । एतद्वर्तनं 
लोकशिक्षणाय इति न विस्मर्तव्यम् ॥
</p>

<p>
प्राकृतजनैः एते सर्वे साधननियमाः 
पालयितुम् अशक्याः । अतः अस्ति 
कश्चित्सुलभोपायः? इति प्राप्ते 
ब्रूते-
</p>

<p class="title">
 व्याकुलतयैवापि ईश्वरसाक्षात्कारः 
साध्यः  ॥८ ॥
</p>

<p>
किञ्चिद्वस्तु द्रष्टुं प्राप्तुं वा 
तीव्रेच्छा व्याकुलता ।
</p>

<p>
परमहंसदेवस्तु रूचिरदृष्टान्तेनैकेन 
व्याकुलतायाः स्वरूपं स्पष्टीकरोति । 
कश्चिदर्भकः क्रीडनकैस्सह 
क्रीडन् आस । तस्य माता तु तद्विषये 
उद्विग्ना भूत्वा वारं वारं तं द्रष्टुम् आगच्छति 
स्म । किन्तु अर्भकः क्रीडामग्नः 
सन् मातरं प्रति अलक्ष्यो अभवन् आस्ते ।
</p>

<p>
स्वल्पकालानन्तरम् अर्भकः 
क्रीडनकेभ्यः प्रति निर्विण्णो 
भूत्वा मातरं स्मृत्वा अरूदत् । तद्रोदनं श्रुत्वा 
माता स्वकार्याणि सर्वाणि सपदि विहाय 
अधावत् । अर्भकस्य एषा भावना हि व्याकुलता ।
</p>

<p>
एवमेव यावत्कालम् अस्माभिः लौकिकप्रवृत्तिषु 
समयः नीयते, जगन्माता विस्म्रियते 
तावत्कालं साऽपि अस्मद्विषये उत्कंठा 
अपि दूरेण तिष्ठति । अपि तु यदा वयं जगद्विषये 
निर्विण्णा भूत्वा तां द्रष्टुम् आक्रन्दनं कुर्मः 
तदैव सा सहसा धावति । एषा हि व्याकुलता, प्रपत्तेः 
शरणागतेः अन्यद्रूपम् ।
</p>

<p>
एतामेव शरणागातिं सुलभपथमिति 
भक्तिशास्त्राणि वर्णयन्ति । पतञ्जालिः 
ईश्वरप्रणिधानेनापि (१-२३) समाधिं, 
भगवत्साक्षात्कारं प्राप्तुं शक्यमिति 
ब्रूते । भगवान्वासुदेवस्तु चरमश्लोके 
(गीता १८.६६ शरणागतरक्षणं प्रतिजानीते ।
</p>

<p>
अन्ते एतद्वक्तव्यम् । भगवद्रामकृष्णदेवः 
सर्वेषाम् आध्यात्मिक- साधनानां रहस्यं 
सङ्ग्रहेण सुलभरूपेण नः दत्तवान् । 
अतीवश्रद्धया तदनुसृत्य परमपुरूषार्थम् 
आप्नुयाम ॥
</p>

 </div>
</body>
</html>
