<!DOCTYPE html>
<html>

<head>
	<meta charset="UTF-8"/>
	<title>दिव्यत्रायपादार्पितपुष्पमञ्जरी</title>
	<link href="../style/reset.css" rel="stylesheet"/>
	<link href="../style/style.css" rel="stylesheet"/>
</head>


<body>

<div id="page">
	
<div class="article_title">
  प्रथमोऽध्यायः - द्वितीयः पादः
</div>

<p class="title" id="1.2.a1">
 १. सर्वत्रप्रसिद्ध्याधिकरणम्
</p>

<p class="e">
 (सू. १-८)
</p>

<p class="sub_title" id="1.2.1">
 सर्वत्र प्रसिद्धोपदेशात् ।।१।।
</p>

<p>
पूर्वस्मिन्पादे अर्थान्तरप्रसिद्धान्यपि 
कानिचिद्वाक्यानि, स्पष्टब्रह्म- 
लिङ्गयुक्तत्वात्, ब्रह्मपरत्वेन 
विनिर्णातानि। द्वितीयतृतीयपादयोस्तु 
अर्थान्तरप्रसिद्धानि अस्पष्टब्रह्मलिङ्गायुक्तानि 
कानिचनवाक्यानि निर्णयार्थं 
विचार्चितानि।
</p>

<p>
तत्र तावत् शाण्डिल्यविद्यायाम् 
उक्तः मनोमयत्वादिगुणयुक्तः 
पुरूषः जीवः आहो परं ब्रह्म इति विशय्यते। 
परस्य ब्रह्मणः प्राणमन- आदीनां 
सम्बन्धानुपपत्तेः, जीवस्य तु तस्य 
अवकल्पनायाः, जीव एवोक्तः 
इति प्राप्तम्। सिद्धान्तस्तु-जगज्जन्मादिकारणं 
यद्ब्रह्म सर्वत्र सर्ववेदान्तेषु प्रसिद्धम् 
तस्य एव इहापि उपदिष्टत्वात् मनोमयत्वादिधर्मैः 
उपास्यत्वेन निर्दिष्टः पुरूषः अपि परमेव 
ब्रह्म इति।।
</p>

<p class="sub_title" id="1.2.2">
 विवक्षितगुणोपपत्तेश्च 
।।२।।
</p>

<p class="sub_title"id="1.2.3">
 अनुपपत्तेस्तु न शारीरः ।।३।।
</p>

<p>
सत्यसङ्कल्पत्व-आकाशात्मत्व-सर्वकर्मत्व-प्रभृतयः 
ये गुणाः मनोमयत्वादिविशिष्टस्य 
पुरूषस्य विवक्षिताः ते सर्वेऽपि मनोमयस्य 
परमात्मत्वे एव उपपद्यन्ते न शारीरत्वे।।
</p>

<p class="sub_title" id="1.2.3">
 कर्मकर्तृव्यपदेशाच्च 
।।४।।
</p>

<p>
शाण्डिल्यविद्यायाम् 'एतमितः 
प्रेत्याभिसम्भवितास्मि' (छां.उ.३.१४.४)  इति 
उपासकः शारीरः कर्तृत्वेन, उपास्यः 
परमात्मा कर्मत्वेन च निर्दिष्टः। एकः 
एव कर्ता च कर्म च, उपासकश्च 
उपास्यश्च, गन्ता च गन्तव्यश्च, प्राप्ता 
च प्राप्तव्यश्च न भवितुमर्हति। तस्मादपि 
अयं मनोमयत्वादिविशिष्टः 
परात्मा एव।।
</p>

<p class="sub_title" id="1.2.5">
 शब्दविशेषात् ।।५।।
</p>

<p>
शब्दविशेषः विभक्तिभेदः। श्रुत्यन्तरे 
समानप्रकरणे 'अन्तरात्मन् पुरूषो 
हिरण्मयः' (श. ब्रा. १०.६.३.२) इति उपासको 
जीवः सप्तम्यन्त- पदेन, उपास्यश्च 
परमात्मा हिरण्मयपुरूषः प्रथमान्तपदेन 
च निर्दिष्टौ। विभक्तिभेदस्य अर्थभेदकत्वात् 
मनोमयत्वादिविशिष्टः न शारीरः।।
</p>

<p class="sub_title" id="1.2.6">
 स्मृतेश्च ।।६।।
</p>

<p>
'ईश्वरः सर्वभूतानां हृद्देशेऽर्जुन 
तिष्ठति। भ्रामयन् सर्वभूतानि यन्त्रारूढानि 
मायया।।' इति गीतास्मृतिरपि (१८.६१) 
एनमेवार्थं जीवेश्वरभेदरूपं द्योतयति। 
किन्तु आब्रह्मज्ञानम् भवः जीवेश्वरभेदः 
उपाधिकृतः एव न पारमार्थिकः 
इति न विस्मरेत्। पश्चादज्ञानं भेदव्यपाश्रयस्य 
सर्वव्यवहारस्य लोपः।।
</p>

<p class="sub_title" id="1.2.7">
 अर्भकौकस्त्वात् तद्व्यपदेशाच्च 
नेति चेन्न, निचाय्यत्वादेवं व्योमवच्च 
।।७।।
</p>

<p>
एतस्यामेव शाण्डिल्यविद्यायां 
'एष म आत्माऽन्तर्हृदये' (छां.उ.३.१४.३) 
इति मनोमयत्वादिगुणविशिष्टस्य 
पुरूषस्य हृदयरूपम् अर्भकौकः 
अल्पनीडम् परिच्छिन्नाश्रयम् 
उक्तम्। तथा 'अणीयान् व्रीहेर्वा....' इति 
तस्यैव अणीयस्त्वव्यपदेशोऽपि 
भवति। उक्तं च श्वेताश्वतरे जीवस्य 
अणुपरिमाणं आराग्रमात्रत्व-कीर्तनेन। 
तस्मात् मनोमयः जीवः एव न परात्मा इति 
प्राप्ते आह भगवान्सूत्रकारः निचाय्यत्वादिति। 
द्रष्टव्यत्वात् उपास्यत्वादिति यावत्। 
यथा सर्वगतमपि व्योम सूचीपाशाद्यपेक्षया 
परिच्छिन्नं इव दृश्यते तथा सर्वगतोऽपि 
ईश्वरः उपासनार्थं कल्पित-हृदयदेशापेक्षया 
अर्भकौक इव अणीयानिव दृश्यते। 
अतः उक्तदोषाः न तं स्पृशन्ति किञ्चित्। 
हृदयप्रदेशे उपासिते सति प्रीतो 
भवति परमेश्वरः। तस्मात् हृदयदेश उक्तः 
उपासनार्थम्।।
</p>

<p class="sub_title" id="1.2.8">
 सम्भोगप्राप्तिरिति चेन्न, वैशेष्यात् 
।।८।।
</p>

<p>
चिद्रूपम् ब्रह्म सर्वप्राणिहृदयैः 
सम्बध्यते इति अभ्युपगम्यमाने शारीरस्येव 
तस्यापि सुखदुःखानुभवरूपः 
सम्भोगः प्रसज्येत इति चेत्। न प्रसज्यते। 
कुतः? वैशेष्यात्, भोक्तृत्व-अभोक्तृत्व-रूप-वैशेष्यात् 
जीवपरयोः।।
</p>

<p class="title" id="1.2.a2">
 २. अत्त्रधिकरणम्
</p>

<p class="e">
 (सू. ९-१०)
</p>

<p class="sub_title" id="1.2.9">
 अत्ता चराचरग्रहणात् 
।।९।।
</p>

<p>
कठवल्लीषु श्रूयते 'यस्य ब्रह्म 
च क्षत्त्रं च उभे भवत ओदनः' (कठ.उ.१.२.२५) 
इति। तत्र संशयः-किमिह अत्तृत्वेन 
अग्निरूक्तः उत जीवः आहोस्वित् परमात्मा 
इति। तत्र प्राप्तम् तावत् अग्निः इति, 'अग्निरन्नादः' 
(बृ.उ.१.४.६) इति श्रुतेः। जीवो वा स्यात् 
'पिप्पलं स्वाद्वत्ति' (मुं.उ.३.१.१) इति श्रवणात्। 
न एव परमात्मा अत्ता भवितुमर्हति 'अनष्१७३>ा>>न्नन्यो 
अभिचाकशीति' इति तस्य अत्तृत्वनिषेधात्।
</p>

<p>
एवं प्राप्ते इदमभिधीयते अत्ता 
परमात्मा एव नाग्निः नो जीवः इति। कस्मात्? 
चराचरग्रहणात्। ब्राह्मणक्षत्त्रियैः 
उपलक्षितस्य सर्वस्य चराचरजगतः 
ग्रहणम् उपसंहारः एव अत्र अभिप्रेयते 
न केवलात्तत्वम्। एष उपसंहारस्तु 
जगत्सृष्टिस्थितिसंहारकर्त्रा 
परमात्मना एव भवितुमर्हति नान्येन केनचित्।।
</p>

<p class="sub_title" id="1.2.10">
 प्रकरणाच्च ।।१०।।
</p>

<p>
प्रकरणं च एतत् परमात्मनः इति 
'न जायते म्रियते वा विपश्चित्' (कठ.उ.१.२.१८) 
इत्यादिना अवगम्यते। तस्मादपि अत्र श्रुतः 
अत्ता परमात्मा एव भवेत्। 'क इत्था वेद यत्र 
सः' (कठ.उ.१.२.१४) इति यद् दुर्विज्ञेयत्वमुक्तम् 
तदपि अत्तुः परमात्मपक्षे एव उपपद्यते।।
</p>

<p class="title" id="1.2.a3">
 ३. गुहाधिकरणम्
</p>

<p class="e">
 (सू. ११-१२)
</p>

<p class="sub_title" id="1.2.11">
 गुहां प्रविष्टावात्मानौ हि तद्दर्शनात् 
।।११।।
</p>

<p>
'ऋतं पिबन्तौ सुकृतस्य लोके गुहां 
प्रविष्टौ परमे परार्ध्ये। छायातपौ ब्रह्मविदो 
वदन्ति पञ्चाग्नयो ये च त्रिणाचिकेताः' 
इति कठवल्लीषु (१.३.१) पठ्याते। कावेतौ 
गुहां प्रविष्टौ? बुद्धिजीवै उत जीवपरमात्मानौ? 
बुद्धिजीवौ इति प्राप्तम् तावत्, गुहाप्रवेशस्य 
कर्मफलभोक्तृत्वस्य च 
तयोः पक्षे एव उपपद्यमानत्वात्, 
सर्वगतस्य च परमात्मनः विशिष्टदेश- 
स्थितेरसम्भवात् इति। तत्प्रत्युच्यते 
आत्मानाविति। द्विवचनेन समानस्व- 
भावस्य प्रतीतेः, जीवस्य चेतनत्वात् 
च इतरः अपि चेतनः परमात्मा एव भवितुमर्हति 
नाचेतना बुद्धिः। तयोः असंसारित्व-संसारित्वरूप- 
भेदात् उपपद्यते छायातपदृष्टान्तः। 
सर्वगतस्यापि परमात्मनः उपासनार्थं 
प्रदेशकल्पना न विरूध्यते।।
</p>

<p class="sub_title" id="1.2.12">
 विशेषणाच्च ।।१२।।
</p>

<p>
'आत्मानं रथिनं विद्धि' (कठ.उ.१.३.३) 
इति रूपकेण जीवात्मपरमात्मनोः 
गन्तृगन्तव्यभावः विशेषः दृश्यते। 
'तं दुर्दर्शं' इत्यत्र मन्तृ-मन्तव्य-भावश्च उपदिश्यते। 
'ब्रह्मविदो वदन्ति' इति ववÌतृविशेषः 
अपि परमात्म-ग्रहणे एव अवकल्पते। तस्मादेतौ 
जीवेश्वरौ एव इति निश्चीयते।।
</p>

<p class="title" id="1.2.a4">
 ४. अन्तरधिकरणम्
</p>

<p class="e">
 (सू. १३-१७)
</p>

<p class="sub_title" id="1.2.13">
 अन्तर उपपत्तेः ।।१३।।
</p>

<p>
उपकोसलविद्यायाम् (छां.उ.४.१०) 
आचार्येण यः अक्ष्यन्तर्गतः पुरूषः 
उपदिश्यते सः किं प्रतिबिम्बः उत 
जीवात्मा आहोस्वित् इन्द्रियाधिष्ठातृदेवतात्मा 
अथवा परमात्मेति सन्दिह्यते। आद्यानां त्रयाणाम् 
एकतमः, न एव परमात्मा इति पूर्वपक्षः। 
तत्र प्रकरणे उपदिश्यमानम् अमृतत्वाभयत्वादिगुणजातं 
परमात्मपक्षे एव उपपन्नम्, तस्मात् अक्ष्यन्तरः 
पुरूषः परमात्मा एव इति राद्धान्तः।।
</p>

<p class="sub_title" id="1.2.14">
 स्थानादि-व्यपदेशाच्च ।।१४।।
</p>

<p>
नहि एषः चाक्षुषः पुरूषः चक्षुषि 
एव नियमेन तिष्ठति। यः चक्षुषि तिष्ठन् 
चक्षुः अन्तरो यमयति स एव पृथिव्यादिषु 
अपि तिष्ठन् तानि अन्तरो यमयति इति दृष्टं 
बृहदारण्यके। तस्मात् पृथिव्याद्यनेकस्थान- 
व्यपदेशाच्च एषः परमात्मा एव। 
सूत्रस्थ-आदि-शब्देन उत् इति नाम, हिरण्यश्मश्रुत्वादिरूपम् 
अपि ग्रहीतव्यम्।।
</p>

<p class="sub_title" id="1.2.15">
 सुखविशिष्टाभिधानादेव 
च ।।१५।।
</p>

<p>
यद् ब्रह्म वाक्योपक्रमे 
'कं ब्रह्म खं ब्रह्म' (छां.उ.४.१०.४) 
इति सुखरूपत्वेन उपदिष्टम् तदेव, प्रकरणबलात्, 
इह अक्षिणि अपि उपदिश्यते इति एव न्याय्यम्।।
</p>

<p class="sub_title" id="1.2.16">
 श्रुतोपनिषत्कगत्यभिधानाच्च 
।।१६।।
</p>

<p>
उपनिषद् रहस्यविज्ञानम्। येन 
तत् श्रुतम् सः श्रुतोपनिषत्कः। 
तस्य देवयानादिगतिः अभिहिता 
श्रुतिषु। सा एव गतिः इहापि अक्षिपुरूषविदः 
श्रूयते। तस्मादपि अक्षिपुरूषः ब्रह्मैव 
भवितुमर्हति।।
</p>

<p class="sub_title" id="1.2.17">
 अनवस्थितेरसम्भवाच्च 
नेतरः ।।१७।।
</p>

<p>
स्यादक्षिपुरूषः छायात्मा वा 
विज्ञानात्मा वा देवतात्मा वा इति यदुक्तं 
तदिह परिह्रियते। छायात्मनः छायाकरपुरूषतन्त्रत्वात् 
न सः नियमेन अक्षिणि स्थातुं शक्नोति। 
विज्ञानात्मनः सर्वेन्द्रियसम्बन्धात् 
न अक्षिणि एव स्थितिः न्याय्या। देवतायास्तु 
बहिरवस्थितेः आत्मशब्दोऽपि नार्हति। 
त्रयाणामपि अमृतत्व-अभयत्वादि-गुणाः 
नैवोपपद्यन्ते। तस्मा- दक्षिणि उपदिष्टः 
पुरूषः परमात्मा एव न इतरः कश्चन।।
</p>

<p class="title" id="1.2.a5">
 ५. अन्तर्याम्यधिकरणम्
</p>

<p class="e">
 (सू. १८-२०)
</p>

<p class="sub_title" id="1.2.18">
 अन्तर्याम्यधिदैवादिषु 
तद्धर्मव्यपदेशात् ।।१८।।
</p>

<p>
बृहदारण्यके अन्तर्यामि-ब्राह्मणे 
श्रूयते 'य इमं च लोकं च परं च 
लोकं सर्वाणि च भूतानि योऽन्तरो यमयति.... 
यः पृथिव्यां तिष्ठन्... पृथिवीमन्तरो 
यमयति' (बृ.उ.३.७) इति। क एष अन्तर्यामी? 
किं स देवतात्मा, जीवात्मा उत अणिमादिभगयुक्तः 
कश्चिद्योगी आहो परमात्मा? अधिदैव-अधिलोक-अधिवेदादिषु 
भवः अन्तर्यामी परमात्मा एव इति सिद्धान्तः। 
कुतः? तस्य परमात्मनः धर्माणाम् आत्मत्व- 
अमृतत्वादीनाम् उपदेशात्।।
</p>

<p class="sub_title" id="1.2.19">
 न च स्मार्तमतद्धर्माभिलापात् 
।।१९।।
</p>

<p>
अदृष्टत्वादिगुणानामुपपत्तेः 
साङ्ख्यस्मृत्युक्तं प्रधानमेव अन्तर्यामि- 
त्वेन श्रूयते इति प्राप्ते आह न चेति। 
साङ्ख्यस्मृत्युक्तं प्रधानं न अन्तर्यामी 
भवितुमर्हति। कुतः? अतद्धर्माभिलापात्। 
द्रष्टृत्व- आत्मत्वादयः ये धर्माः 
अन्तर्यामिणः उक्ताः ते प्रधानपक्षे 
नोपपद्यन्ते तस्य अचेनत्वात्।।
</p>

<p class="sub_title" id="1.2.20">
 शारीरश्चोभयेऽपि हि भेदेनैनमधीयते 
।।२०।।
</p>

<p>
शारीरः जीवात्मा। सोऽपि अन्तर्यामी 
भवितुं नार्हति। हि यस्मात्। यतः एनं शारीरम् 
अन्तर्यामिणः भिन्नत्वेन उभये शाखिनः 
काण्वाश्च माध्यन्दिनाश्च अधीयते 
ततः अन्तर्यामी न शारीरः किन्तु परमात्मा 
एव। 'यो विज्ञाने तिष्ठन्' इति काण्वाः। 'य 
आत्मनि तिष्ठन्' इति माध्यन्दिनाः।।
</p>

<p class="title" id="1.2.a6">
 ६. अदृश्यत्वाधिकरणम्
</p>

<p class="e">
 (सू. २१-२३)
</p>
 
<p class="sub_title" id="1.2.21">
 अदृश्यत्वादिगुणको 
धर्मोक्तेः ।।२१।।
</p>

<p>
मुण्ड़कोपनिषदि (१.१.६) 'यत् 
तदद्रेश्यमग्राह्यम्.... यद्भूतयोनिं 
परिपश्यन्ति धीराः' इति श्रूयते।
</p>

<p>
इह उक्तः अदृश्यत्वादिगुणकः 
भूतयोनिः किं प्रधानं स्यात्, उत 
जीवः, अथवा परमात्मा? दृष्टान्ते लूताकीट-पुरूष-शरीरादि- 
अचेतनोपादानात् भूतयोनिः प्रधानमेव 
भवितुमर्हति इति, योनिशब्दस्य निमित्तार्थत्वे 
जीवात्मा भूतयोनिः स्यात् धर्माधर्माभ्यां 
भूतजातस्य उपार्जनात् इति वा पूर्वपक्षः।
</p>

<p>
सिद्धान्तस्तु भूतयोनिः परमेश्वरः 
एव, तद्धर्मोक्तेः। सर्वज्ञत्व- सर्ववित्त्वादयो 
ये धर्माः भूतयोनेः उक्ताः ते 
अचेतनप्रधानविषये किञ्चिज्ञजीवात्मविषये 
वा न एव सम्भवन्ति। प्रकरणमिदं पराविद्यायाः। 
विषयः ब्रह्मेति प्रथममन्त्रादेव 
अवगम्यते। तस्माद् भूतयोनिः परमात्मैव।।
</p>

<p class="sub_title" id="1.2.22">
 विशेषणभेदव्यपदेशाभ्यां 
नेतरौ ।।२२।।
</p>

<p>
'दिव्यो ह्यमूर्तः पुरूषः' इति विशेषणव्यपदेशात् 
'अक्षरात् परतः परः' (मुं.उ.२.१.२) इति भेदव्यपदेशाच्च 
न इतरौ प्रधानजीवौ भूतयोनिः भवितुमर्हतः।
</p>

<p>
'अक्षरात् परतः परः' इत्यत्र 'परतः अक्षरात् 
परः' इति अन्वयः। अक्षरम् इह ईश्वराश्रितं 
नामरूपबीजशक्तिरूपम् 
अव्याकृतम् न साङ्ख्यपरिकल्पितं 
स्वतन्त्रं प्रधानम्। परशब्दः अव्याकृतस्यापि 
उपपद्यते स्वकार्यापेक्षया। स्वकार्यजातात् 
परतः अव्याकृतात् परः ईश्वरः 
इति श्रुत्यर्थः।।
</p>

<p class="sub_title" id="1.2.23">
 रूपोपन्यासाच्च ।।२३।।
</p>

<p>
अदृश्यत्वादिगुणकः यः 
भूतयोनिः प्रकृतः तस्य एव 'अग्निर्मूर्धा 
चक्षुषी चन्द्रसूर्याै' (मु.उ.२.१.४) इति 
द्युमूर्धत्वादि-त्रैलोक्य- रूपोपन्यासात्, 
तस्य च एतस्य रूपस्य परमेश्वरे एव 
उपपन्नत्वात् भूतयोनिः परमात्मा इति 
केचिन्मन्यन्ते। अपि तु प्राणादीनामुत्पत्तिप्रकरणे 
पतितत्वादेतस्य मन्त्रस्य, सोऽपि किञ्चिदुत्पन्नं 
वस्तु एव अवगमयति इति न्याय्यम्। 
तस्मादेतत् न अजस्य भूतयोनेः रूपोपन्यासः, 
किन्तु प्रथमजस्य त्रैलोक्यशरीरस्य 
विराट्पुरूषस्य सूत्रात्मनः रूपोपन्यासः 
इति मन्तव्यम्।
</p>

<p>
कथं तार्हि एतत् सूत्रं व्याख्यायते? 
'पुरूष एवेदं विश्वं कर्म तपः' इति वाक्यग्रहणेन 
व्याख्यायते। तदेतद्वाक्यं भूतयोनेः 
सर्वात्मकत्वम् उच्यमानं तस्य परमात्मत्वे 
हेतुः। तस्माद्भूतयोनिः परमात्मा 
इति स्थितम्।।
</p>

<p class="title" id="1.2.a7">
 ७. वैश्वानराधिकरणम्
</p>

<p class="e">
 (सू. २४-३२)
</p>

<p class="sub_title" id="1.2.24">
 वैश्वानरः साधारणशब्दिवशेषात् 
।।२४।।
</p>

<p>
छान्दोग्ये वैश्वानरविद्याप्रकरणे 
उक्तः (५.१८.२) वैश्वानरः किं जाठराग्निः 
उत भूताग्निः आहो अग्न्यधिष्ठातृदेवता 
अथवा परमेश्वरः इति विशयः। सः 
परमात्मा एव न इतरे इति सिद्धान्तः। साधारण- 
शब्दविशेषात् इति तत्र हेतुः। वैश्वानरशब्दः 
तावत् आद्येषु त्रिषु रूढः। आत्मशब्दस्तु शारीरे 
परस्मिन्नात्मनि च रूढः। एवमपि इह उक्तः 
वैश्वानरः द्युमूर्धत्वादिना विशिष्टः। 
एतानि तु विशेषणानि परमेश्वरे एव उपपद्यन्ते। 
तस्मात् वैश्वानरः परमात्मा एव।।
</p>

<p class="sub_title" id="1.2.25">
 स्मर्यमाणमनुमानं स्यादिति 
।।२५।।
</p>

<p >
'यस्याग्निरास्यं द्यौर्मूर्धा खं नाभिः' 
इत्यादिस्मृतिः (म.भा.मोक्ष. ४७-६८) परमेश्वरस्य 
त्रैलोक्यरूपं वक्ति। श्रुतिमूलत्वात् 
स्मृतेः, स्मर्यमाणम् एतद्वचनं अनुमानेन 
मूलश्रुतिम् अवगमयति। यतः 
स्मृत्युक्तं त्रैलोक्यरूपं परमेश्वरस्य, 
ततः मूलश्रुत्युक्तः त्रैलोक्यरूपः 
वैश्वानरः अपि परमेश्वरः एव स्यात्।।
</p>

<p class="sub_title" id="1.2.26">
 शब्दादिभ्योऽन्तः प्रतिष्ठानाच्च 
नेति चेन्न तथा दृष्ट्युपदेशादसम्भवात् 
पुरूषमपि चैनमधीयते ।।२६।।
</p>

<p>
वैश्वानरशब्धोदितः जाठराग्निरेव, 
न परमात्मा इति आक्षेपसङ्गत्या समाधत्ते। 
जाठराग्नौ रूढत्वात् वैश्वानरशब्दस्य, 
वैश्वानरप्रकरणे त्रेताग्निकल्पनायाः 
भावात्, तस्य प्राणाहुति-अधिकरणत्वसङ्कीर्तनात्, 
'पुरूषेऽन्तः प्रतिष्ठितम्' इत्युक्तत्वाच्च 
वैश्वानरो जाठराग्निरेव न एव परमेश्वरः 
इति पूर्वः पक्षः।
</p>

<p>
नैतद्युक्तम्, तथा दृष्ट्युपदेशात्। 
जाठर-अपरित्यागेनैव इह जाठराग्नौ परमात्मदृष्टिः 
उपदिश्यते। जाठरप्रतीकत्वेन, 
जाठरोपाधित्वेन वा परमेश्वरः इह उपास्यः 
'मनो ब्रह्मेति उपासीत' इत्यादिवत्, 
'मनोमयः प्राणशरीरः' (छां.उ.३.१४.२) 
इत्यादिवद्वा। जाठरे वैश्वानरे त्रैलोक्य- 
रूपं नोपपद्यते। अपि च वाजसनेयिनः 
वैश्वानरं पुरूषः इति अधीयते। पुरूषः 
पूर्णः। पूर्णत्वं तु शरीरैकदेशस्थस्य 
जाठरस्य अनुपपन्नम्। तस्मात् वैश्वानरः 
न जाठरः किन्तु परमात्मा एव।।
</p>

<p class="sub_title" id="1.2.27">
 अत एव न देवता भूतं च ।।२७।।
</p>

<p>
अत एव उक्तेभ्यः हेतुभ्यः एव वैश्वानरः 
न अग्निदेवता न वा भूताग्निः इति निश्चीयते। 
एतयोर्विषये द्युमूर्धत्वादीनां 
पुरूषत्व- पुरूषविधत्वयोश्च 
अनुपपत्तिरेव हेतुः।।
</p>

<p class="sub_title" id="1.2.28">
 साक्षादप्यविरोधं जैमिनिः 
।।२८।।
</p>

<p>
प्रतीकोपाधिपक्षौ विहाय वैश्वानर-अग्नि-शब्दयोः 
साक्षाद्ग्रहणेऽपि परमेश्वरोपासनायाः 
विरोधो वास्ति इति जैमिनिराचार्यो मन्यते। 
विश्वश्च अयं नरश्च इति विश्वानरः, 
स एव वैश्वानरः। विश्वेषां वा अयं नरः 
कर्ता इति विश्वे वा नराः अस्येति वा व्युत्पत्त्याऽपि 
वैश्वानरशब्दः अञ्जासा परमेश्वरपरत्वेन 
नेतुं शक्यते। तथा अग्निशब्दोऽपि अग्रं 
कर्मफलं अङ्गयति प्रापयति 
इति अग्निः, अग्रे नयतीति वा।।
</p>

<p class="sub_title" id="1.2.29">
 अभिव्यक्तेरित्याश्मरथ्यः 
।।२९।।
</p>

<p>
यदि वैश्वानरः त्रैलोक्यरूपः 
विभुः परमेश्वरः कथं तार्हि तस्य प्रादेशमात्रत्वमुपपद्यते 
यावता 'यस्त्वेतमेवं प्रादेशमात्रमभिविमानम्' 
(छां.उ.५.१८.१) इति श्रुतिः? अभिव्यक्तेरिति 
आश्मरथ्यः समाधत्ते। उपलब्धिस्थानेषु 
हृदयादिप्रदेशेषु विशेषेण तस्य 
परमेश्वरस्य अभिव्यक्तेः उपपद्यते 
प्रादेशमात्रत्वश्रुतिः।।
</p>

<p class="sub_title" id="1.2.30">
 अनुस्मृतेर्बादरिः ।।३०।।
</p>

<p>
हृदयम् प्रादेशमात्रम्। तस्मिन् 
मनसा अनुस्मर्यते इति परमेश्वरोऽपि 
प्रादेशमात्रः इति उच्यते। यथा प्रस्थमिताः 
यवाः प्रस्था इत्युच्यन्ते तद्वत्। 
एषः बादरेः अभिप्रायः।।
</p>

<p class="sub_title" id="1.2.31">
 सम्पत्तेरिति जैमिनिस्तथा हि दर्शयति ।।३१।।
</p>

<p>
अल्पालम्बनतिरस्कारेण उत्कृष्टवस्त्वभेदध्यानम् 
सम्पत्तिः। परमेश्वरः वैश्वानरः 
सर्वव्यापी अपि प्रादेशमात्रपरिमितेषु 
मूर्धादिचुबुक- पर्यन्तेषु 
अवयवेषु उपासनार्थं सम्पद्यते इति 
तस्य प्रदेशमात्रत्वमुपपद्यते। 
श्रुतिरपि एतमेव दर्शयति 'प्रादेशमात्रमिव 
ह वै देवाः सुविदिताः अभिसम्पन्नाः' 
इति। एवं मन्यते जैमिनिः।।
</p>

<p class="sub_title" id="1.2.32">
 आमनन्ति चैनमस्मिन् ।।३२।।
</p>

<p>
अस्मिन् प्रादेशमात्रपरिमिते मूर्धादिचुबुकान्ते 
प्रदेशे जाबालाः एनम् परमेश्वरं पठन्ति 'स 
एषोऽनन्तोऽव्यक्त आत्मा....' इत्यत्र। तस्मादपि 
प्रादेशमात्रत्वमुपपद्यते।
</p>

<p>
एवमेव अभिविमानश्रुतिरपि 
युक्ता एव। प्रत्यगात्मतया सर्वप्राणिभिः 
अभिविमीयते ज्ञायते; अभिविमिमीते 
वा सर्वं जगत् कारणत्वादिति वा व्युत्पत्तिः 
अभिविमानशब्दस्य।।
</p>

</div>
</body>
</html>
