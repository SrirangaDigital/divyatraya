<!DOCTYPE html>
<html>

<head>
	<meta charset="UTF-8"/>
	<title>दिव्यत्रायपादार्पितपुष्पमञ्जरी</title>
	<link href="../style/reset.css" rel="stylesheet"/>
	<link href="../style/style.css" rel="stylesheet"/>
</head>


<body>
<div id="page">

<div class="article_title">
  तृतीयोऽध्यायः - चतुर्थः पादः
</div>

<p class="title" id="3.4.a1">
 १. पुरूषार्थाधिकरणम्
</p>

<p class="e">
 (सू. १-१७)
</p>

<p class="sub_title" id="3.4.1">
 पुरूषार्थोऽतः शब्दादिति बादरायणः 
।।१।।
</p>

<p>
पूर्वपादे परापरविद्यानां स्वरूपं 
निश्चितम्। एतस्मिन्पादे निर्गुण- विद्यायाः 
अन्तरङ्ग-बहिरङ्ग-साधनविचारः क्रियते।
</p>

<p>
किमौपनिषदमात्मज्ञानम् 
अधिकारिद्वारा कर्माङ्गं भवति आहोस्वित् 
अञ्जासा पुरूषार्थसाधनं भवति इति संशयः। 
आचार्यस्तावत् सिद्धान्तेन उपक्रमते 
पुरूषार्थ इति। अतः एतस्माद् औपनिषदाद् 
आत्मज्ञानात् परमपुरूषार्थः मोक्षः 
सिध्यति। कस्माद्धेतोरेवम्? शब्दात्, 
श्रुतेः। 'तरतिशोकमात्मवित्' (छां. 
उ. ७.१.३), 'ब्रह्म वेद ब्रह्म एव भवति' (मुं. 
उ. ३.२.९) इत्यादि श्रुतिभ्यः।।
</p>

<p class="sub_title" id="3.4.2">
 शेषत्वात्पुरूषार्थवादो यथा 
अन्येष्विति जैमिनिः ।।२।।
</p>

<p>
शेषत्वात्-इत्यादि-नियमाच्च-इत्यन्तः 
(२-७) पूर्वमीमांसापूर्वपक्षः। कर्ता 
वैदिककर्मणः अङ्गम्। तस्य ज्ञानम् 
आत्मज्ञानमपि तद्द्वारेण कर्माङ्गमेव। 
आत्मज्ञानस्य परमं प्रयोजनं तु देहव्यतिरिक्तस्य 
आत्मनः देहपातानन्तरमपि अस्तित्वस्थापनद्वारा 
कर्मसु श्रद्धावर्धनमेव तस्य ज्ञानस्य 
शोकतरणादिरूपं यत्प्रयोजनं 
श्रूयते स अर्थवादः एव। यथा अन्येषु 
द्रव्यसंस्कारकर्मसु 'न स पापं 
श्लोकं शृणोति' इत्यादयः अर्थवादाः 
श्रुताः एवम्। एष जैमिनेराचार्यस्य 
अभिप्रायः।।
</p>

<p class="sub_title" id="3.4.3">
 आचारदर्शनात् ।।३।।
</p>

<p>
दार्शितं च श्रुतिषु जनक-अश्वपति-प्रभृतीनां 
आत्मज्ञानिनामपि कर्मसम्बन्धः।।
</p>

<p class="sub_title" id="3.4.4">
 तच्छ्रुतेः ।।४।।
</p>

<p>
श्रुतं च ज्ञानस्य कर्मशेषत्वं 'यदेव 
विद्यया करोति' (छां. उ. १.१.१०) इत्यादिषु 
श्रुतिषु।।
</p>

<p class="sub_title" id="3.4.5">
 समन्वारम्भणात् ।।५।।
</p>

<p>
'तं विद्याकर्मणी समन्वारभेते' 
(बृ. उ. ४.४.२) इति श्रुतेः ज्ञानकर्मणोः, 
फलारंभे, सहकारित्वमवगम्यते। 
</p>

<p class="sub_title" id="3.4.6">
 तद्वतो विधानात् ।।६।।
</p>

<p>
'आचार्यकुलाद्वेदमधीत्य....स्वाध्यायमधीयानः' 
(छां.उ.८.१५.१) 
इति श्रुतौ समस्तवेदार्थविज्ञानवतः 
एव कर्मविधानात् विज्ञानस्य न स्वातन्त्र्यं 
किन्तु कर्माङ्गत्वमेव।।
</p>

<p class="sub_title" id="3.4.7">
 नियमाच्च ।।७।।
</p>

<p>
'कुर्वन्नेवेह कर्माणि....' (ईश. उ. २) 
इत्यादिनियमादपि विद्यायाः 
कर्मशेषत्वं दार्शितम्।।
</p>

<p class="sub_title" id="3.4.8">
 अधिकोपदेशात्तु बादरायणस्यैवं 
तद्दर्शनात् ।।८।।
</p>

<p>
'ज्ञानं कर्मशेषम्, न स्वातन्त्र्येण 
फलोत्पादकम्'-इति प्राप्ते सिद्धान्तयति 
अधिकोपदेशादिति। तु शब्दः जैमिनीयपक्षव्यावर्तनार्थः। 
संसारिणः शारीरादात्मनः अधिकः 
असंसारी परमेश्वरः कर्तृत्व- भोक्तृत्वादि-सर्वसंसारधर्मवार्जितः 
अपहतपाप्मत्वादिविशेषणः; तस्य 
वेद्यत्वेन उपदेशात् सर्वेषु वेदान्तेषु, तस्य 
च परमात्मज्ञानस्य सर्वकर्म- उपमर्दकत्वात्, 
'ज्ञानं कर्मसहकारि, न स्वतन्त्रम् ' इत्युक्तिः 
'प्रकाशः तमः सहकारी' इतिवत् 
उपहास्यतामेव गमिष्यति न बहुमान्यताम्। 
'यः सर्वज्ञः सर्ववित्' (मुं. उ. १.१.९), 'भीषास्माद्वातः 
पवते' (तै. उ. २.८.२) इत्यादिश्रुतयस्तु 
शारीरादधिकं परमात्मानम् एव दर्शयन्ति। 
एवं सति 'पुरूषार्थोऽतः शब्दात्' इति सूत्रे 
(३.४.१) उक्तं यन्मतं बादरायणस्य तत् 
तथैव तिष्ठति चालयितुमशक्यत्वात्।।
</p>

<p class="sub_title" id="3.4.9">
 तुल्यं तु दर्शनम् ।।९।।
</p>

<p>
आचारदर्शनात् विद्यायाः कर्मशेषत्वमिति 
यदुक्तम् तत् अकर्मशेषत्वेऽपि 
तुल्यमेव। 'एतं वै तमात्मानं विदित्वा....' (बृ. 
उ. ३.५.१) इत्यादि श्रुतयः पश्चाद् ज्ञानं ज्ञानिनां 
सर्वकर्मसंन्यासमेव दर्शयन्ति।।
</p>

<p class="sub_title" id="3.4.10">
 असार्वत्रिकी ।।१०।।
</p>

<p>
'यदेव विद्यया करोति' (छां. उ. १.१.१०) 
इत्यादयः श्रुतयः तत्तद्विद्यासम्बन्धिन्यः, 
न सर्वत्र सर्वविद्यासु सम्बद्धाः।।
</p>

<p class="sub_title" id="3.4.11">
 विभागः शतवत् ।।११।।
</p>

<p>
'तं विद्याकर्मणी समन्वारभेते' 
(बृ.उ.४.४.२) इत्यत्र, विद्याकर्मणी विभज्य, 
विद्या अन्यं कर्म च अन्यं समन्वारभते 
इति विजानीयात्। यथा 'अमूभ्यां कार्षापणानां 
शतं दीयताम्' इत्युक्ते विभज्य पञ्चाशदेकस्मै 
पञ्चाशदपरस्मै दीयते तद्वत्। अथवा विद्याकर्मणी 
एकमेव पुरूषमन्वारभेते इति यदि 
मन्येत, तर्हि-विशेषवचनाभावात् -विहितत्वेन 
प्रतिषिद्धत्वेन च विद्यां च कर्म 
च पृथक् द्वेधा प्रविभज्य, एते प्रविधत्ते 
विद्याकर्मणी तं समन्वारभेते इति मन्तव्यम्। 
एतस्मिन्पक्षे कर्मज्ञानसमुच्चयः 
न दोषः स्यात्। अपि च नैतद् मुमुक्षुविषयकम् 
'इति नु कामयमानः' (बृ. उ. ४.४.५) इत्युक्तत्वात्।।
</p>

<p class="sub_title" id="3.4.12">
 अध्ययनमात्रवतः ।।१२।।
</p>

<p>
एतत् 'तद्वतो विधानात्' (३.४.६) इति सूत्रस्य 
प्रत्युत्तरम्। 'आचार्यकुलाद्वेदमधीत्य' 
(छां. उ. ८.१५.१) इत्यत्र वेदाध्ययनमात्रं 
श्रुतम्, नात्मज्ञानम्। 
वेदाध्ययनमात्रवतः एव कर्म 
विधीयते इति अध्यवस्यामः। आत्मज्ञानस्य 
स्वातन्त्र्येणैव पुरूषार्थे प्रयोजकत्वात् 
न तत् कर्माधिकारप्राप्तौ कारणं 
भवेत्।।
</p>

<p class="sub_title" id="3.4.13">
 नाविशेषात् ।।१३।।
</p>

<p>
'कुर्वन्नेवेह कर्माणि' (ईश.उ.२) इत्यत्र 
'विद्वान्' इति विशेषणा- भावात् सामान्यः 
स नियमः न केवलं विदुषः एव।।
</p>

<p class="sub_title" id="3.4.14">
 स्तुतयेऽनुमतिर्वा ।।१४।।
</p>

<p>
'कुर्वन्नेवेह कर्माणि' इत्यत्र आत्मविद्यास्तुतये 
कर्मानुज्ञानमिति द्रष्टव्यम्। यदि 
विद्वान् यावज्जीवं कर्म करोति, तर्हि 
अपि न कर्मणा लिप्यते इति विद्यास्तुतिरेवैतत्।।
</p>

<p class="sub_title" id="3.4.15">
 कामकारेण चैके ।।१५।।
</p>

<p>
'पूर्वे विद्वांसः प्रजां न कामयन्ते 
किं प्रजया करिष्यामो येषां नोऽयमात्माऽयं 
लोकः' (बृ.उ.४.४.२२) इति श्रुतेः एके 
विद्वांसः कामकारेण, इच्छातः, 
कर्म त्यक्तवन्तः इति अवगम्यते। 
कुतः एवं कर्म तत्यजुः? आत्मज्ञानस्य 
तत्-क्षण-फल-दातृत्व-शक्तिमत्त्वात्। कर्मफलं 
तु कालान्तरभावि। तस्मादपि न विद्यायाः 
कर्मशेषत्वम्।।
</p>

<p class="sub_title" id="3.4.16">
 उपमर्दं च ।।१६।।
</p>

<p>
'यत्र वा अस्य सर्वमात्मैवाभूत् तत् केन 
कं पश्येत्?' इत्यादि श्रुतेः (बृ. उ. २.४.१४) 
कर्माश्रयस्य कर्माधिकारहेतोः 
क्रियादि- लक्षणस्य अविद्याप्रत्युपस्थापितस्य 
समस्त-प्रपञ्चस्य स्वरूपोपमर्दनं 
स्वरूपनाश एव ज्ञायते। अतः कुतः 
कर्माधिकारः ज्ञानिनः?
</p>

<p class="sub_title" id="3.4.17">
 ऊर्ध्वरेतस्सु च शब्दे हि ।।१७।।
</p>

<p>
'त्रयो धर्मस्कन्धाः' (छां. उ. २.२३.१) 
इत्यादिश्रुतयः ऊर्ध्वरेत- स्कानां 
संन्यासि्ानामपि ज्ञानं श्रावयन्ति। 
तेषामग्निहोत्रादिकर्माभावात् 
ज्ञानस्य स्वातन्त्र्यं सिद्धम्। भवति च ऊर्ध्वरेतस्कानामाश्रमस्य 
श्रवणम् श्रुतिस्मृतिषु।।
</p>

<p class="title" id="3.4.a2">
 २. परामर्शाधिकरणम्
</p>

<p class="e">
 (सू. १८-२०)
</p>

<p class="sub_title" id="3.4.18">
 परामर्शं जैमिनिरचोदना 
चापवदति हि ।।१८।।
</p>

<p>
अत्र संन्यासः श्रौतः उत अश्रौतः 
इति विचार्यते। परामर्शमिति पूर्वपक्षेण 
उपक्रामति। 'त्रयो धर्मस्कन्धाः' 
(छां. उ. २.२३.१) इत्यत्र आश्रमान्तराणां परामर्शः 
एव अस्ति न विधिः इति जैमिनिराचार्यो 
मन्यते। कुतः? अचोदना। चोदनापराणां 
लिङ्गादीनाम् अन्यतमस्य अभावात् 
इति यावत्। ब्रह्मसंस्थितेः स्तुत्यै 
एव आश्रमपरामर्शः। ऊर्ध्वरेतस्कानामाश्रमः 
प्रत्यक्षश्रुत्या न कुत्रचित् विधीयते। 
प्रत्युत अपवदति निन्दत्येव श्रुतिः 
संन्यासाश्रमम्। 'वीरहा वा एष देवानां योऽग्निमुद्वासयते' 
(तै. स. १०.५.२) इति श्रुतेः। अन्धपङ्ग्वादयो 
ये गार्हस्थ्य-कर्म कर्तुम् अशक्ताः 
तेषामेव संन्यासः नेतरेषाम्।।
</p>

<p class="sub_title" id="3.4.19">
 अनुष्ठेयं बादरायणः साम्यश्रुतेः 
।।१९।।
</p>

<p>
सूत्रद्वयेन सिद्धान्तः उदितः। गार्हस्थ्यवत् 
संन्यासः अपि अनुष्ठेयः इति बादरायणः 
आचार्यः अभिप्रैति। कस्मात्? साम्यश्रुतेः। 
या श्रुतिः गार्हस्थ्यं परामृशति सा एव 
आश्रमान्तरमपि परामृशति इति समा 
उभयोः। यथा उपवीतिविधिपरे 
वाक्यं शास्त्रान्तरप्राप्ते निवीत-प्राचीना- 
वीते परामृशति तथा इहापि आश्रमान्तरमपि 
परामृशम्।।
</p>

<p class="sub_title" id="3.4.20">
 विधिर्वा धारणवत् ।।२०।।
</p>

<p>
विधिरेव एषः पारिव्राज्यस्य, 
न केवलः परामर्शः। कस्मादेव- 
मध्यवसीयते? धारणवदिति अवगम्य। 
यथा 'अधस्तात्समिधं धारयन्ननु- 
द्रवेदुपरि हि देवेभ्यो धारयति' इति 
वाक्ये समिधः अधोधारणमेव विहिते 
अपि, उपरिधारणस्य अर्थवादत्वे अपि, 
अपूर्वत्वाद्धेतोः तदपि विहितमिति 
निश्चीयते तद्वत् इहापि आश्रमान्तरस्य 
अन्यत्र अविहितत्वात् प्राप्तापूर्वत्वेन 
तद्विहितमेव इति निश्चीयेत इति 
अभिप्रायः।।
</p>

<p>
अत्र धर्मस्कन्धवाक्ये तपश्शब्देन 
वैखानसः एव सूचितः न परिव्राट्, 
वैखानसानामेव असाधारणधर्मत्वात् 
तपसः कायक्लेश- रूपस्य। 
ब्रह्मसंस्थशब्दस्तु परिव्राजकमेव 
गमयति, ब्रह्मणि संस्थितस्य सर्वव्यापाराभावात् 
परिव्राजकस्य एव सर्वकर्मसंन्यासात् 
च। अन्येषां तु ब्रह्मसंस्थितिरसम्भवा 
स्वाश्रमविहितकर्माननुष्ठाने 
प्रत्यवायदोषप्रसङ्गात्।
</p>

<p>
प्रत्यक्षश्च पारिव्राज्यविधिः 
जाबालश्रुतौ 'वनी भूत्वा प्रव्रजेत्' 
इति, 'यदि वेतरथा ब्रह्मचर्यादेव 
प्रव्रजेत्' (जाबाल ४) इति च। न च अनधिकृतानामेव 
संन्यासो विधीयते इति वक्तुं शक्यते 
अविशेषश्रुतेः, अन्यत्र तेषां पृथग्विधानाच्च। 
अपि च पारिव्राज्यं ब्रह्मज्ञान-परिपाक- 
अङ्गमिति न अनधिकृतविषयं 
भवेत्। तस्मात् सिद्धाः ऊर्ध्वरेतसा- माश्रमाः।।
</p>

<p class="title" id="3.4.a3">
 ३. स्तुतिमात्राधिकरणम्
</p>

<p class="e">
 (सू. २१-२२)
</p>

<p class="sub_title" id="3.4.21">
 स्तुतिमात्रमुपादानादिति चेन्नापूर्वत्वात् 
।।२१।।
</p>

<p>
'स एष रसानां रसतमः...यदुद्गीथः' 
(छां.उ.१.१.३) 
'इयमेवर्गग्निः साम' (छां. उ. १.६.१) इत्येवञ्जातीयकाः 
श्रुतयः कर्माङ्गान् उद्गीथादीन् 
उपादाय प्रवृत्तत्वात् उद्गीथादीनां 
स्तुत्यर्थाः एव इति प्राप्ते आह 'न अपूर्वत्वात्' 
इति। अर्थस्य अपूर्वत्वात् विधयः एव एते 
न स्तुतयः इति भावः।।
</p>

<p class="sub_title" id="3.4.22">
 भावशब्दाच्च ।।२२।।
</p>

<p>
'उपासीत' 'विद्यात्' इत्यादयः विधिशब्दाः 
स्पष्टं श्रूयन्ते। अपि च प्रत्युपासनं 
फलानि च श्रूयन्ते। अतः विधयः 
एव एताः श्रुतयः।।
</p>

<p class="title" id="3.4.a4">
 ४. पारिप्लवाधिकरणम्
</p>

<p class="e">
 (सू. २३-२४)
</p>

<p class="sub_title" id="3.4.23">
 पारिप्लवार्था इति चेन्न विशेषितत्वात् 
।।२३।।
</p>

<p>
वेदान्तोदितानि आख्यानानि पारिप्लवार्थानि, 
आख्यानसामान्या- दिति प्राप्ते प्राह 
विशेषितत्वादिति। पारिप्लवार्थानि 
आख्यानानि 'पारिप्लवमाचक्षीत' 
इति हि विशेषितानि। एतानि वेदान्तपरिपठितानि 
तु नैवं विशेषितानि। तस्मान्न तानि पारिप्लवार्थानि, 
किन्तु विद्याप्ररोचनाय सुखबोधनाय 
च भवन्ति।।
</p>

<p class="sub_title" id="3.4.24">
 तथा चैकवाक्यतोपबन्धात् 
।।२४।।
</p>

<p>
असति च पारिप्लवार्थत्वे विद्यया 
सारम् एकवाक्यता एव न्याय्या। 
सन्निहितविद्याभिः उपबन्धात्, सम्बद्धत्वात्, 
विद्यार्थानि एव एतानि आख्यानानि इति स्थितम्।।
</p>

<p class="title" id="3.4.a5">
 ५. अग्नीन्धनाद्यधिकरणम्
</p>

<p class="e">
 (सू. २५)
</p>

<p class="sub_title" id="3.4.25">
 अत एव चाग्नीन्धनाद्यनपेक्षा 
।।२५।।
</p>

<p>
विद्यासिद्धौ न कर्मापेक्षा, विद्यायाः 
पुरूषार्थहेतुत्वात् इति सूत्रार्थः। एतस्मिन् 
पादे उक्तस्य प्रथमसूत्रस्य अनुवादः 
एतत् सूत्रम्, पश्चाद्भवस्य अधिकरणस्य 
सङ्गत्यै प्रवृत्तम्।।
</p>

<p class="title" id="3.4.a6">
 ६. सर्वापेक्षाधिकरणम्
</p>

<p class="e">
 (सू. २६-२७)
</p>

<p class="sub_title" id="3.4.26">
 सर्वापेक्षा च यज्ञादिश्रुतेरश्ववत् 
।।२६।।
</p>

<p>
विद्यायाः स्वातन्त्र्येणैव फलदानशक्तत्वात् 
सा कर्माणि अत्यन्तं नापेक्षते उत किञ्चिदपेक्षते 
इति विचार्यते। विद्या सर्वाणि आश्रमकर्माणि 
अपेक्षते स्वोत्पत्तये; उत्पन्नायां सत्यां 
नैवापेक्षते इति सिद्धान्तः। विद्यायाः 
उत्पत्तौ कर्मणः अपेक्षित्वं च श्रूयते 
'तमेतं वेदानुवचनेन ब्राह्मणा विविदिषन्ति 
यज्ञेन दानेन तपसाऽनाशकेन' (बृ. उ. ४.४.२२) 
इत्यादि- श्रुतिषु 'कषायपक्तिः 
कर्माणि' (म.भा.मोक्ष.२७०.३८) इत्यादि स्मृतिषु 
च।
</p>

<p>
तत्र अश्ववदिति दृष्टान्तः प्रदर्शनम्। 
यथा योग्यतावशेन अश्वः लाङ्गलाकर्षणे 
न युज्यते, युज्यते तु रथचर्यायां 
तद्वत्।।
</p>

<p class="sub_title" id="3.4.27">
 शमदमाद्युपेतः स्यात्तथाऽपि 
तु तद्विधेस्तदङ्गतया तेषामवश्यानुष्ठेयत्वात् 
।।२७।।
</p>

<p>
'यज्ञेन विविदिषन्ति' इत्यादि श्रुतौ 
यज्ञस्य अविहितत्वात् सा विद्यास्तुतिपरा 
एव इति यदि मन्येत तथाऽपि विद्यार्था मुमुक्षुः 
शमदमादि- साधनेभ्यः उपेतः स्यात्; 
तद्विधेः तेषां शमादीनां विधेः। 'तस्मादेवं- 
विच्छान्तो दान्त उपरतस्तितिक्षुः ....आत्मानं 
पश्यति' (बृ. उ. ४.४.२३) इति हि विधायकश्रुतिः। 
तेषां च शमादीनां विद्यासाधनत्वात्, 
तानि अवश्यम् अनुष्ठेयानि विद्यार्थिभिः। 
यज्ञादेः विद्यासाधनत्वं तु साध्यते, 
'यज्ञेन विविदिषन्ति' इत्यादि श्रुतेः।।
</p>

<p class="title" id="3.4.a7">
 ७. सर्वान्नानुमत्यधिकरणम्
</p>

<p class="e">
 (सू. २८-३२)
</p>

<p class="sub_title" id="3.4.28">
 सर्वान्नानुमतिश्च प्राणात्यये 
तद्दर्शनात् ।।२८।।
</p>

<p>
छान्दोग्यबृहदारण्यकयोः 
प्राणसंवादे प्राणविदः नहि किञ्चिदनन्नं 
भवतीति श्रुतम्। किमेषा सर्वान्न-अनुमतिः 
शमादिवत् विद्याङ्गत्वेन विहिता, आहोस्वित् 
स्तुतिरेव इति संशय्यते। प्रवृत्ति-विशेषोत्पाद- 
कत्वात् विधिरेव एषा इति प्राप्ते आह सर्वान्नानुमतिश्च 
प्राणात्यये इति। विधायकशब्दस्य 
अभावात् नैषा विधिः, किन्तु स्तुतिरेव। 
प्राणविदा अपि, मनुष्यदेहे भावात्, 
श्वादिपर्यन्तमन्नं भोक्तुं न शक्यते। 
अपि तु प्राणात्यये आसन्नमरणावस्थायां 
शरीरधारणाय यत्किञ्चिदपि-उच्छिष्टं 
वा पर्युषितं वा अन्यद्वा भोक्तुं अनुमतिरस्तीति 
दृष्टम् उषस्ति- चाक्रायण-आख्याने 
(छां. उ. १.१०)।।
</p>

<p class="sub_title" id="3.4.29">
 अबाधाच्च ।।२९।।
</p>

<p>
स्तुतिपक्षे 'आहारशुद्धौ सत्त्वशुद्धिरिति' 
(छां. उ. ७.२६.२) श्रुतिः न बाध्यते इत्यर्थः।।
</p>

<p class="sub_title" id="3.4.30">
 अपि च स्मर्यते ।।३०।।
</p>

<p>
प्राणात्ययसमये अनन्नभक्षणस्य 
अनुमतिः स्वस्थावस्थायां निषेधश्च 
मन्वादिस्मृतिषु दृश्येते।।
</p>

<p class="sub_title" id="3.4.31">
 शब्दश्चातोऽकामकारे ।।३१।।
</p>

<p>
अतः-यतः सर्वान्नानुमतिश्रुतिः 
अर्थवादः अतः-अकामकारे आहारविषये 
स्वेच्छाचारप्रतिषेधकः 
शब्दश्च, श्रुतिरपि, भवति। 'तस्माद् ब्राह्मणः 
सुरां न पिबति' (कठसंहिता १२.१२.४) इति हि श्रुतिः।।
</p>

<p class="title" id="3.4.a8">
 ८. आश्रमकर्माधिकरणम्
</p>

<p class="e">
 (सू. ३२-३६)
</p>

<p class="sub_title" id="3.4.32">
 विहितत्वाच्चाश्रमकर्मापि 
।।३२।।
</p>

<p>
'यावज्जीवमग्निहोत्रं जुहोति' इत्यादिश्रुत्या 
सर्वेषां विहितत्वात् अमुमुक्षोरपि स्वाश्रमविहितकर्म 
कर्तव्यम् इति सूत्राभिप्रायः।।
</p>

<p class="sub_title" id="3.4.33">
 सहकारित्वेन च ।।३३।।
</p>

<p>
यानि आश्रमकर्माणि अमुमुक्षुभिरपि 
अनुष्ठेयानि-तेषामपि विहितत्वात्-तानि 
एव विद्यासहकारीणि च भवन्ति चित्तशुद्धिद्वारा 
इति उक्तं सर्वापेक्षासूत्रे। तदेव अत्र अपि 
उदितम्। न तु आश्रमकर्माणि दर्शपूर्णमासादौ 
प्रयाजादिवत् सहकारीणि फलोत्पत्तये, 
किन्तु विद्योत्पत्तये एव सहकारीणि 
इति अभिप्रायः।।
</p>

<p class="sub_title" id="3.4.34">
 सर्वथाऽपि त एवोभयलिङ्गात् 
।।३४।।
</p>

<p>
सर्वथा अपि सर्वप्रकारेण अपि ते 
एव अग्निहोत्रादयः आश्रमधर्माः 
अनुष्ठेयाः। कुतः? उभयलिङ्गात्; 
श्रुतिस्मृतिभ्याम् उक्तत्वात् इत्यर्थः। 
एतदुक्तं भवति-यथा कुण्डपायिनाम् 
अयने विहितस्य मासाग्निहोत्रस्य नित्य-अग्निहोत्रात् 
भेदः तथा इह नास्ति। अग्निहोत्रादीनि यानि 
आश्रम- कर्माणि तानि एव विद्यासहकारीणि 
च भवन्ति इति श्रुतिस्मृतिभ्याम् अवगम्यते। 
विविदिषावाक्यमेव (बृ.उ.४.४.२२) 
तावत् श्रुतिलिङ्गम्। 'अनाश्रितः कर्मफलं 
कार्यं कर्म करोति यः' (गीता 
६.१) इति स्मृतिलिङ्गम्। उभयत्रापि सिद्धवदेव 
कर्मगृहीतिः दृष्टा।।
</p>

<p class="sub_title" id="3.4.35">
 अनभिभवं च दर्शयति ।।३५।।
</p>

<p>
ब्रह्मचर्यादि-आश्रमकर्म-युक्तस्य 
क्लेशैः अनभिभवं दर्शयित्वा श्रुतिः 
तेषां ब्रह्मचर्यादीनां विद्याङ्गत्वं 
द्रढयति। 'एष ह्यात्मा न नश्यति यं ब्रह्मचर्येणानुविन्दते' 
(छां. उ. ८.५.३) इति हि श्रुतिः।।
</p>

<p class="title" id="3.4.a9">
 ९. विधुराधिकरणम्
</p>

<p class="e">
 (सू. ३६-३९)
</p>

<p class="sub_title" id="3.4.36">
 अन्तरा चापि तु तद्दृष्टेः 
।।३६।।
</p>

<p>
अन्तरा भवानां, चतुर्णामाश्रमाणां 
नान्यतमेऽपि आश्रमे भवानां विधुरादीनां 
कर्माधिकारहीनत्वात्, कर्मणां 
च विद्याहेतुत्वात्, विद्याया- मपि 
नाधिकारः इति प्राप्ते आह तद्दृष्टेः 
इति। तथाभूतानामपि विद्याधि- कारः 
दृष्टः रैक्ववाचक्नवीप्रभृतिषु।।
</p>

<p class="sub_title" id="3.4.37">
 अपि च स्मर्यते ।।३७।।
</p>

<p>
स्मर्यते च महाभारते नग्नस्य संवर्तस्य 
आश्रमकर्मादिहीनस्य अपि महायोगित्वम्।।
</p>

<p class="sub_title" id="3.4.38">
 विशेषानुग्रहश्च ।।३८।।
</p>

<p>
विधुरादीनामपि पुरूषत्वसामान्यात् 
जप-उपवास-देवताराधन-रूपैः विशेषधमzः 
विद्यायाः अनुग्रहः सम्भवति। अपि 
च जन्मान्तरकृत- आश्रम-धमzरपि विद्यानुग्रहः 
स्यात्। प्रतिषेधाभावात्, विद्यायाः 
दृष्टप्रयोजनत्वाच्च विधुरादयः 
विद्यासु अधिकारिणः भवन्ति।।
</p>

<p class="sub_title" id="3.4.39">
 अतस्त्वितरज्ज्यायो लिङ्गाच्च 
।।३९।।
</p>

<p>
अतः अन्तरालवार्तित्वात् अनाश्रमित्वात्, 
इतरत् आश्रमवार्तित्वं ज्यायः विद्यासाधनम्। 
श्रुतिस्मृतिलिङ्गानि अपि सन्ति एतस्मिन्विषये।।
</p>

<p class="title" id="3.4.a10">
 १०. तद्भूताधिकरणम्
</p>

<p class="e">
 (सू. ४०)
</p>

<p class="sub_title" id="3.4.40">
 तद्भूतस्य तु नातद्भावो जैमिनेरपि
नियमातद्रूपाभावेभ्यः।।४०।।
</p>

<p>
ऊर्ध्वरेतसामाश्रमं प्राप्तस्य कथञ्चित् 
तस्मात्प्रच्युतिः अस्ति वा नास्ति वा 
इति विचिन्त्यते इदानीम्। पूर्वाश्रमकर्मणां 
स्वनुष्ठानचिकीर्षया रागादिभ्यो 
वा प्रच्युतिरस्तु इति पूर्वपक्षः। प्रच्युतिः 
सर्वथा न स्यादिति सिद्धान्तः। तद्भूतस्य 
आपन्न-ऊर्ध्वरेत-आश्रमस्य अतद्भावः ततः 
प्रच्युतिः नास्ति। कुतः? नियम-अतद्रूप-अभावेभ्यः। 
नियमस्तावत् 'अत्यन्तमाचार्यकुलेऽवसादयन्' 
(छां. उ. २.१३.१) इति, 'अरण्यमिया- दिति 
पदं ततो न पुनरेयादित्युपनिषत्' 
इति च। अतद्रूपं अवरोहणम्। श्रुतिस्मृतिषु 
आश्रमारोहणस्य अनुमतिः यथा 
दीयते तथा अवरोहणानु- मतिर्न दीयते 
इति यावत्। अभावः शिष्टाचारस्य; 
परिव्राजकानां गृहस्थादि-आश्रमान्तर-स्वीकारः 
न दृश्यते इत्यर्थः। एवमेव आचार्यो 
जैमिनिरपि मन्यते।
</p>

<p>
अथ यदुक्तं पूर्वकर्मस्वनुष्ठानचिकीर्षया 
प्रच्युतिः स्यादिति तदयुक्तम्, 
स्वधर्मस्य परधर्मात् श्रेयस्त्वात्। रागादिभिः 
प्रच्युतिः अपि प्रतिषिद्धा।।
</p>

<p class="title" id="3.4.a11">
 ११. अधिकाराधिकरणम्
</p>

<p class="e">
 (सू. ४१-४२)
</p>

<p class="sub_title" id="3.4.41">
 न चाधिकारिकमपि पतनानुमानात्तदयोगात् 
।।४१।।
</p>

<p>
नैष्ठिकब्रह्मचर्यात् 
पतितस्य प्रायश्चित्तं स्यात् उत 
न इति संशय्यते। पूर्वपक्षसूत्रमेतत्। 
अधिकारलक्षणे निर्णातं गर्दभालम्भरूपं 
प्रायश्चित्तं उपकुर्वाणस्य 
एव न नैष्ठिकस्य। 'आरूढो नैष्ठिकं 
धर्मं यस्तु प्रच्यवते पुनः। प्रायश्चित्तं 
न पश्यामि येन शुद्ध्येत्स आत्महा।' इति स्मृतेः।।
</p>

<p class="sub_title" id="3.4.42">
 उपपूर्वमपि त्वेके भावमशनवत्तदुक्तम्।।४२।।
</p>

<p>
सिद्धान्तयति उपपूर्वमपीति। 
एके आचार्यास्तु गुरूतल्पगमनादिभ्यः 
अन्यत्र नैष्ठिकब्रह्मचारिणः 
पतनं उपपातकमेव न महापातकमिति 
मन्यन्ते। तस्मात् तन्मते प्रायश्चित्तस्य 
भावोऽस्ति तस्यापि, ब्रह्मचारित्व- 
अवकीर्णित्व-सामान्यात्। अशनवदिति 
दृष्टान्तप्रदर्शनम्। यथा निषिद्धस्य 
मद्यमांसादिभक्षणस्य कर्तुः 
ब्रह्मचारिणः पुनः संस्कारोऽस्ति 
तद्वत्। उक्तं च प्रमाणलक्षणे नैष्ठिकब्रह्मचारि-वैखानस-भिक्षुणां 
प्रायश्चित्तम्।।
</p>

<p class="title" id="3.4.a12">
 १२. बहिरधिकरणम्
</p>

<p class="e">
 (सू. ४३)
</p>

<p class="sub_title" id="3.4.43">
 बहिस्तूभयथाऽपि स्मृतेराचाराच्च 
।।४३।।
</p>

<p>
यदि ऊर्ध्वरेतसां स्वाश्रमात् प्रच्युतिः 
उपपातकं वा महापातकं वा उभयस्मिन् 
पक्षेऽपि ते बहिष्कर्तव्याः शिष्टैः। 
अवगम्यते एतत् स्मृत्याचाराभ्याम्। 
'आरूढो नैष्ठिकं धर्मं' इत्यादिः स्मृतिः। 
शिष्टाः तैः सह यज्ञाध्ययनविवाहादीनि 
नाचरन्ति इति आचारः।।
</p>

<p class="title" id="3.4.a13">
 १३. स्वाम्यधिकरणम्
</p>

<p class="e">
 (सू. ४४-४६)
</p>

<p class="sub_title" id="3.4.44">
 स्वामिनः फलश्रुतेरित्यात्रेयः 
।।४४।।
</p>

<p>
अङ्गोपासनानि किं ऋत्विक्कर्माणि 
आहोस्वित् यजमानस्य इति संशये यजमानस्य 
इति आचार्यः आत्रेयः मन्यते। कथमेतत्? 
फलश्रुतेः, 'वर्षति हास्मै....य एतदेवं 
विद्वान्' (छां.उ.२.३.२) इत्यादिफल- 
श्रवणात्, फलस्य याजमान्यात्।।
</p>

<p class="sub_title" id="3.4.45">
 आर्त्विज्यमित्यौडुलोमिस्तस्मै 
हि परिक्रीयते ।।४५।।
</p>

<p>
उपासनानि आर्त्विज्यकर्तव्यानि 
इति औडुलोमिराचार्यः अभिप्रैति। 
कस्मात्? तस्मै साङ्गकर्मणे एव ऋत्विजः 
परिक्रीतत्वात्। तस्मात्कर्ता ऋत्विक्, 
फलं तु यजमानस्य इति मन्तव्यम्।।
</p>

<p class="sub_title" id="3.4.46">
 श्रुतेश्च ।।४६।।
</p>

<p>
'यां वै काञ्चन यज्ञे....यजमानायैव 
तमाशासते' (श. ब्रा. १.३.१.२७) इति श्रुतेरपि 
ऋत्विजः कर्तृत्वं यजमानस्य भोक्तृत्वं 
दृश्येते।।
</p>

<p class="title" id="3.4.a14">
 १४. सहकार्यन्तरविध्यधिकरणम्
</p>

<p class="e">
 (सू. ४७-४९)
</p>

<p class="sub_title" id="3.4.47">
 सहकार्यन्तरविधिः पक्षेण 
तृतीयं
तद्वतो विध्यादिवत् ।।४७।।
</p>

<p>
'तस्माद्ब्राह्मणः पाण्डित्यं निर्विद्य 
बाल्येन तिष्ठासेत्.... मौनं च निर्विद्य....' 
इति श्रूयमाणे बृहदारण्यकवाक्ये 
(३.५.२) मौनं विहितम् उत न इति संशयः। न 
विधीयते विधिशब्दाभावादिति पूर्वपक्षः; 
विधीयते इति सिद्धान्तः।
</p>

<p>
पाण्डित्यबाल्यापेक्षया इह तृतीयं 
मौनं तद्वतः विद्यावतः संन्यासिनः, 
विद्यासहकारित्वेन विहितम्। अप्राप्त-ज्ञानातिशयस्य 
संन्यासिनः पक्षे एव एष विधिः। स्यादेतत् 
विध्यादिवत्। विध्यादिः मुख्यविधिः 
दर्शपूर्ण- मासविधिः। यथा दर्शपूर्णमासयोः 
अग्न्यन्वाधानादीनि सहकारीणि विधिशब्दाभावेऽपि 
विहितानीति मन्यन्ते तथा इहापि स्यात्।।
</p>

<p class="sub_title" id="3.4.48">
 कृत्स्नभावात्तु गृहिणोपसंहारः 
।।४८।।
</p>

<p>
छान्दोग्ये (८.१५.१) 'अभिसमावृत्य 
कुटुम्बे' इत्यत्र गृहमेधिना उपसंह्तत्वात् 
चतुर्थाश्रमः न विद्यते इति प्राप्ते 
आह कृत्स्नभावादिति। यज्ञादिभिः 
स्वाश्रमकर्मभिः सह आहिंसेन्द्रियसंयमनादीनाम् 
आश्रमान्तर- कर्मणामपि यथासम्भवं 
विहितत्वात्, तस्य कृत्स्नभावः विद्यते। 
तस्मात् तेन उपसंहारः न विरूध्यते।।
</p>

<p class="sub_title" id="3.4.49">
 मौनवदितरेषामप्युपदेशात् 
।।४९।।
</p>

<p>
मौनं मुनेः भावः। मुनिः संन्यासी। 
मौनवत् पारिव्राज्यवत् गार्हस्थ्यवच्च 
इतरेषां ब्रह्मचारि-वानप्रस्थानामपि 
उपदेशात् तेषामाश्रमौ अपि ग्रहीतव्यौ। 
'तप एव द्वितीयो ब्रह्मचार्याचार्यकुलवासी 
तृतीयः' (छां. उ. २.२३.१) इति श्रुतेः।।
</p>

<p class="title" id="3.4.a15">
 १५. अनाविष्काराधिकरणम्
</p>

<p class="e">
 (सू. ५०)
</p>

<p class="sub_title" id="3.4.50">
 अनाविष्कुर्वन्नन्वयात् 
।।५०।।
</p>

<p>
'बाल्येन तिष्ठासेत्' (बृ. उ. ३.५.१) इत्यत्र 
बाल्यशब्दस्य अर्थः निश्चीयते इदानीम्। 
बालस्य भावः कर्म वा बाल्यम्; अन्तर्गता 
भावविशुद्धिः वा यथोपपादितमूत्रपुरीषत्वादि 
वा बाल्यशब्दवाच्यं भवेत्। किमत्र आश्रयणीयम्? 
भावविशुद्धिरेव। ब्राह्मणः स्वस्य 
ज्ञान-अध्ययन- धार्मिकत्वादिभिः 
आत्मानं अनाविष्कुर्वन् अप्रकटीकुर्वन् 
दम्भादिहीनो भवेत्। एवमेव बाल्यस्य विद्यासहकारित्वं 
वाक्यस्य अन्वयश्च उपपद्येते।।
</p>

<p class="title" id="3.4.a16">
 १६. ऐहिकाधिकरणम्
</p>

<p class="e">
 (सू. ५१)
</p>

<p class="sub_title" id="3.4.51">
 ऐहिकमप्यप्रस्तुतप्रतिबन्धे 
तद्दर्शनात् ।।५१।।
</p>

<p>
एतत्पर्यन्तम् उच्चावचं विद्यासाधनम् 
अवधारितम्। इदानीं तत्फलं कदा भवतीति 
विचार्यते। इहैव जन्मनि भवति उत अमुत्र जन्मनि 
इति प्रश्नः। इहैव भवेत् विद्याफलं, 
प्रमाणजन्यत्वाद् विद्यायाः, न 
कर्म- जन्यत्वात् इति प्राप्तेऽभिधीयते 
ऐहिकमपीति। प्रस्तुतस्य विद्यासाधनस्य 
कर्मान्तरेण अप्रतिबन्धे सति इह अपि 
अस्मिन्जन्मन्यपि विद्याफलं जायेत; 
उपस्थितविपाकेन कर्मान्तरेण 
प्रतिबद्धे सति, जन्मान्तरे भवेत् इति सिद्धान्तः। 
तदेतत् दर्शयति श्रुतिः वामदेवविषये। 
भगवद्वचनं (गीता ६.४५) च एतमेव उपोद्बलयति।।
</p>
 
<p class="title" id="3.4.a17">
 १७. मुक्तिफलाधिकरणम्
</p>

<p class="e">
 (सू. ५२)
</p>

<p class="sub_title" id="3.4.52">
 एवं मुक्तिफलानियमस्तदवस्थावधृतेस्तदवस्थावधृतेः।।५२।।
</p>

<p>
सति विद्यासाधने तस्य फलस्य 
विद्यायाः उत्पत्तौ प्रतिबन्धभावा- 
भावापेक्षया यथा नियमोऽस्ति तथा 
विद्याफले मुक्तौ अपि स्यात् इति आशङ्कायामाह 
एवमिति। न कश्चिन्नियमोऽस्ति मुक्तिफले। 
कुतः? तदवस्थावधृतेः। ब्रह्मैव 
मुक्त्यवस्था। तच्च ब्रह्म सर्वेषु वेदान्तेषु 
सदा एकरूपतया अवधार्यते; निर्गुणत्वाद्ब्रह्मणः, 
गुणकृतत्वाद्भेदस्य च। अभ्यासः 
अध्यायपरिसमाप्त्यर्थः।।
</p>

</div>
</body>
</html> 
