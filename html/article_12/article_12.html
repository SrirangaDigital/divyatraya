<!DOCTYPE html>
<html>

<head>
	<meta charset="UTF-8"/>
	<title>दिव्यत्रायपादार्पितपुष्पमञ्जरी</title>
	<link href="../style/reset.css" rel="stylesheet"/>
	<link href="../style/style.css" rel="stylesheet"/>
</head>


<body>

<div id="page">

<p class="article_title">
विवेकसुखवर्धिनी व्याख्यासहिता ईशावास्योपनिषत् 
</p>

<p id="up1">ईशावास्यमिदं यदस्ति सकलं ह्येवेति वेदैस्स्तुतं<br />
यस्येशस्य नरः स्वकर्म सफलं कुर्वीत पादेऽर्पणम् ।<br />
यं दृष्ट्वाऽऽत्मनि भूतजातहृदये मोहो न शोकोऽस्ति वा <br />
यश्चैनस्सततं गदाधरमहं योयोति मत् तं भजे ॥ १ ॥</p>
<p>अविरतनुतिशक्तेर्यस्य पादस्य नूनं <br />
छगलकपतिरज्ञः कालिदासो बभूव ।<br />
धवलकमलकान्तिः शारदामातृपादः <br />
सततविनतमूर्ध्नो यच्छतान्मे मनीषाम् ॥ २ ॥</p>
<p>सुरूपस्तेजस्वी धृतदृढवपुर्गानकुशलः <br />
मितिर्नो यज्ज्ञप्तेः प्रवचनपटुर्मुग्धवदनः ।<br />
जगर्जाम्नायान्तं भुवनजननिद्रामपहरन् <br />
विवेकानन्दस्स श्रुतिमुखमतिं प्रेरयतु मे ॥ ३ ॥</p>
<p>वन्दे श्रीविरजानन्दं विशुद्धं शङ्करं परम् ।<br />
सन्मार्गं यत्प्रसादेभ्यः प्राप्तवानहमव्ययम् ॥ ४ ॥</p>
<p>बह्वीर्व्याख्या अधीत्यैषा मथित्वा स्वमतिं भृशम् ।<br />
भगवच्चरणं स्मृत्वा लघुव्याख्या प्रणीयते ॥ ५ ॥</p>
<p>यः कश्चिद्दोषयुक्तांशस्तन्ममाल्पधियः फलम् । <br />
विशेषो यदि चेदस्ति तदीशस्य कृपाफलम् ॥ ६ ॥</p>
<p>यथा पिपीलिका हित्वा सिकतास्सारवर्जिताः ।<br />
शर्करा एव गृहणन्ति तथा गृहणन्तु पण्डिताः ॥ ७ ॥</p>
<p></p>

<p class="title" id="up2">उपोद्घाताः </p>
<p>अथ खलु ब्रह्मादिकीटान्तानां सर्वेषां प्राणिनाम् आत्यन्तिकं दुःखनिवृत्तिः परमानन्दावाप्तिश्च चरमलक्ष्यः । ज्ञानतो वाऽज्ञानतो वा तेषां सर्वा अपि चेष्टा एनामेवाभिप्रेत्य प्रवर्तिताः । यत्प्रमाणं ते उच्चत्वं गच्छन्ति तत्प्रमाणं तेषां ज्ञानानि कलाः शास्त्राणि च तमेव लक्ष्यं प्रति बुद्धिपूर्वं संप्रवृत्तानि भवन्ति । किन्तु तेषु सर्वेष्वपि मोक्षशास्त्रमेव साक्षान्नयः सुपन्थाः । किमिदं मोक्षशास्त्रम् ? किं वा तस्य स्वरूपम् ? तत्केन प्रवर्तितम् ? तत्कथं साक्षान्नयः सुपन्थाः ? -एते पारिप्लवप्रश्नाः प्रतिवक्ष्यन्ते उत्तरत्र यथासम्भवम् ॥ १ ॥</p>
<p>इदानीं ज्ञानसौकर्याय प्रमाणविचारः  संक्षेपेण क्रियते । प्रत्यक्षअनुमान-आगमाः सुप्रसिद्धानि बहुजनसम्मतानि त्रीणि प्रमाणानि । ज्ञानलब्धये पञ्चेन्द्रियप्रवर्तनमेव प्रत्यक्षम् । तज्जन्यं प्रत्यक्षज्ञानम् । तच्च परिच्छिन्नम् , इन्द्रियाणां सङ्ख्यापटुत्वादिभिः परिच्छिन्नत्वात् । कदाचिद् भ्रमोऽपि स्याद् यथा रज्जौ सर्पज्ञानम् । दृष्टसाहाय्येन अदृष्टकल्पनम् अनुमानम् । तज्जन्यं चानुमानज्ञानम् । तदपि परिच्छिन्नमेव दृष्टस्य बुद्धेश्च परिच्छिन्नत्वात् । शुष्कतर्कस्तु सर्वथा नावलम्बनीयः, चित्तविभ्रमकारणाद् , यथा वृक्षबीजन्याये । अतः आगमः एव सर्वतोभावेन आश्रयितव्य ॥ २ ॥</p>
<p>यद् ब्रह्मविद्यासंप्रदायविद्भिः बहुधा गीतं यच्च सहवेदान्तेषु वेदेषु सङ्गृह्य उपदिष्टं स आगमः । श्रीमद्भगवद्गीता अप्यागमः एव, ब्रह्मर्षिसङ्घजुष्टेन भगवतैव स्वयमुपदिष्टत्वात् । केवलप्रत्यक्ष-अनुमानाभ्यां सकलस्य ज्ञानभाण्डागारस्य अलब्धेः अपरोक्षानुभूत्या अतीन्द्रियवस्तुसाक्षात्कारसंपदाम् ऋषीणां वचनरूपः आगमः परमं प्रमाणं मोक्षशास्त्रं च । तेऽपि ऋषयः प्राकृतान् संसरतः प्रति कृपाप्रचोदिताः सन्तः मनोवागगोचरस्यापि सद्वस्तुनो ज्ञानदानाय येन केनापि प्रकारेण प्रयतन्ते । सुलभगम्यां प्रत्यक्षानुमानज्ञानविषये प्रचलितां वाचमपि प्रयुञ्जते । अतो मोक्षशास्त्रे आद्ययोः प्रमाणयोरुपयोगः एतावानेव ॥</p>
<p>न च ते स्ववचनम् अविचार्यैव अभ्युपगन्तव्यमिति वदन्ति । विमृश्यैतदशेषेण यथेच्छसि तथा कुरु (गीता १८.६३) इति भगवद्वचनात् । मृत्युप्रोक्तां नचिकेतोऽथ लब्ध्वा विद्यामेतां योगविधिं च कृत्स्नम् । ब्रह्मप्राप्तो विरजोऽभूद्विमृत्युरन्योऽप्येवं यो विदध्यात्ममेव ॥ (कठोपनिषत् ६.१८) इति श्रुतेश्च । तान् प्रत्याख्यातुमपि तेषां वचनं ज्ञातव्यं विमर्ष्टव्यम् अनुभवद्वारा परीक्षितव्यमिति तेषामनुभवं स्वायत्तीकर्तुमुत्सुकैर्मुमुक्षुभिः तस्मिन् परमादरः सर्वथा करणीयः इति किमुत वक्तव्यम् ? </p>
<p>षड्रसोपेतमृष्टान्नभोजनार्थं सद्ब्राह्मणान् आहूय, विजलं विजनं विपिनं नीत्वा तत्र उपवासमहिमोपदेशः केनचिच्छठेन क्रियते स्म ! एवमेव इहापि भवेद्यदि प्रमेयविचारो न प्रस्तूयते प्रमाणकथनानन्तरम् । प्रमाणगम्यवस्तु एव प्रमेयम् । तच्च सर्वनयाभ्युपगतं त्रिविधम् जगच्च जीवश्च ब्रह्म चेति । प्रत्यक्षं पञ्चेन्द्रियगोचरं जडवद्-दृश्यमानमिदं जगत् । चेतनायुक्तप्राणिजातमेव जीवराशिः । उभयोश्चेतनाचेतनयोराधारभूतम् अन्तर्नियन्तृ च, अतीत्य तेऽपि यद्वर्तते, स्वतश्च यत् सत्यज्ञानानन्तानन्दरूपं तद् ब्रह्म ॥ ३ ॥</p>
<p>जगच्चैतत् प्रत्यक्षगोचरं व्यवहारास्पदं यावद् अबाधितं तावत् सदेव । अपि च तदतीवचित्रविचित्रवस्तुजातजीवजातिभिः सङ्कीर्णं भूत्वा नाना दृश्यते । अपि चैतस्य नानात्वस्य सत्यत्वं व्यवहारदशायामेव, न परमार्थतः । भौतिकविज्ञानविद्वांसोऽपि बहुविधसूक्ष्मोपकरणद्वारा अस्य जगतः परीक्षणं प्रत्यक्ष-अनुमानाभ्यां कृत्वा, एतत्सर्वं विद्युन्मयं विद्युद्रूपेण एकरूपमिति हि वदन्ति । न तावन्मात्रम् ; अपि तु सर्वं चिद्व्याप्तं चिन्मयं चिद्रूपं चिद्घनम् इति श्रुतय उच्चैर्घोषयन्ति । अपि च, यदेतत् चिद्रूपं तत्सद्रूपं चानन्दरूपंं चेति । श्वोभावानाम् अश्वत्थरूपाणाम् अपरविद्यानामेतेषां वचनं विश्वासार्हं चेत् किं न शाश्वतीनां श्रुतीनाम् ? </p>
<p>ननु ऐहिकविज्ञानविद्वांसो विविधसूक्ष्मोपकरणैः प्रयोगान् कुर्वन्तः स्वकं सिद्धान्तं प्रत्यक्षं दर्शयन्तीति चेत् । मोक्षविज्ञानविद्वांसोऽपि एवमेवेति वदामः । करणं तु कृत्स्न-ऐहिकविज्ञान-उपकरणेभ्योऽपि सूक्ष्मतरं तेषां सर्वेषामपि निर्मातृ मन एव । नहि कुशलोऽपि ऐहिकविज्ञानवित् सूक्ष्मतमेनापि तुलायन्त्रेण जलस्य उष्णत्वं मातुं शक्नोति भिन्नोपकरणकत्वात्तस्या । एवमेव इहापि शुद्धमन-उपकरणद्वारा साक्षात्कारयोग्यविषये तदन्य-स्थूलोपकरण-उपयोगाय आग्रहो न युक्तः । प्रयोग-अवलोकन -अनुमान-रूपैः साधनैः ऋषिवचनस्यापि सत्यत्वम् अनुभवगम्यमेव । अतोऽलं विस्तरेण ॥</p>
<p>जडात्मकं दृश्यमानमपीदं जगत् चिन्मात्रमेवेत्युक्तम् । अथ तदुपबृंहणाय काश्चिच्छ्रुतीः उदाहरामः- प्रज्ञानं ब्रह्म (ऐतरेयोपनिषत् ५.३), सत्यं ज्ञानमनन्तं ब्रह्म (तैत्तिरीयोपनिषत् २.१), सर्वं खल्विदं ब्रह्म (छान्दोग्योपनिषत् ३.१४.१), इदं सर्वं यदयमात्मा (बृहदारण्यकोपनिषत् २.४.६) सर्वं ह्येतद् ब्रह्म, अयमात्मा ब्रह्म  (माण्डूक्योपनिषत् २), नेह नानास्ति किञ्चन (बृ. उ. ४.४.१९), स इदं सर्वं भवति (बृ. उ. १.४.१०)</p>
<p>इति । एताभिरेव ब्रह्मणो जगतोऽभिन्न-निमित्त-उपादानत्वं सत्यज्ञानानन्तत्वादिस्वरूपं च अवगम्यते । जगन्मूलस्य ब्रह्मणो विशेषलक्षणानि तु उत्तरत्र यथोचितं प्रपञ्चयिष्यन्ते । इह तु जगतो ब्रह्मकर्तृकत्वब्रह्मरूपत्व-उक्त्या एव अलम् ॥</p>
<p>इदानीं व्यवहारदृष्टिमवलंब्य जगतो वैचित्र्यवैविध्यपरामर्शद्वारा तत्कर्तृविषयः समासतो विचार्यते । क्षुद्रे मक्षिकाप्रपञ्चेऽपि तत्तदनुरूपकर्मविभाग-आहाराहरणस्वजनसंरक्षणादयो याः क्रमबद्धव्यवस्था दृश्यन्ते, तदद्भुतमेवेति तद्विदो वदन्ति । असंख्यजडसङ्घात-शबलितस्य अगणित-जीव-जाताधिवासितस्य मनसाऽपि चिन्तयितुमशक्यस्य एतस्य बृहत्प्रपञ्चस्य विषये किमु वक्तव्यम् ? कथं वा तस्य कर्तारं वर्णयितुं शक्नुमः? सर्वज्ञत्व-सर्वशक्तित्व-सत्यसङ्कल्पत्वादि-समस्त-कल्याणगुणविशिष्टो निखिल-आम्नाय-प्रत्ययैक-गोचरस्स एव ईश्वरः । पुरुषैः स्वमत्यनुसारेण कल्पितत्वात् पुरुषरूपः पुरुषोत्तमः । स एव जगतां जन्मस्थेम-भङ्गादिलीलायां निरतो भूत्वा आर्त-अर्थार्थिजिज्ञासुज्ञानिभिः भज्यते तत्तदिष्टार्थांश्च प्रदत्ते क्रमेण तान् आत्मानं प्रति नयते च । </p>
<p>यथा दाहकशक्तिः अग्नेरभिन्न तथा तदभिन्ना मायाशक्तिः । सा च ज्ञानशक्तिः इच्छाशक्तिः क्रियाशक्तिश्चेति त्रिधा अभिव्यज्यते । वक्ष्यमाणस्वरूपाणां जीवानां बन्धकारणाद् अविद्यामायेति मुक्तिकारणाद् विद्यामायेति च गीयते ॥</p>
<p>अथ जीवमीमांस । जीवनात् प्राणधारणात् जीवः । स च स्थूलसूक्ष्म-कारण-शरीर-विशिष्टः । प्रत्यगात्मरूपेण ब्रह्मभूतोऽपि कथञ्चित् स्वरूपविस्मरणाद् ब्रह्मणः पृथग् आत्मानं मन्यमानः सर्वदुःखबीजं लब्धवान् ॥</p>
<p>अत्यन्त-विशुद्ध-स्वरूपस्य आत्मनो बन्धः कथम् अभवदिति । मायायां निमग्नो मायाकारणमीमांसायाः अपेक्षया मायायाः मुक्तये उद्यमेन्माणवक । विमोक्षणात्तु पश्चात् प्रश्नोऽपि उपहास्यतां नीयते न खलु?</p>
<p class="verse">व्याघ्रेण स्वप्न आक्रान्तः तन्मीमांसां करोति न ।<br />
स्वप्ने नष्टेऽपि मीमांसा व्याघ्रो यत्र गतो गता ॥<br />
एवमेवेह मायायाः मीमांसाऽपि मुधायते ।<br />
मायातीतस्वरूपं ते विदित्वोऽच्छिन्ध्दि तां हठात् ॥</p>
<p>इत्यभियुक्तोक्तेः । आत्मनो देहादिसङ्घात-अवच्छेदाद् द्वैतभावो द्वैतभावात् कामकर्मणी कामकर्मणोः शोकमोहौ इति संसारपथपतितस्य पान्थस्य अनन्तविप्लवपंक्तिः देहातिरिक्त-चेतनोऽहमिति यावन्न साक्षात्क्रियते तावत्पर्यन्तम् अवर्जनीयैव ॥</p>
<p>अधुना साधननिरूपणम् । देहेन्द्रिय-मन-आदीनि चैतन्यावच्छेदकानि `उपाधयः' इति उच्यन्ते । एषामुपाधीनां मन एव प्रधानम् । तदेव कारणं जीवस्य बन्धमोक्षयोः तथा च श्रुतिः -</p>
<p class="verse">मन एव मनुष्याणां कारणं बन्धमोक्षयोः ।<br />बन्धाय विषयासक्तं मुक्त्यै निर्विषयं स्मृतम् ॥</p>
<p class="reference">(अमृतबिन्दूपनिषत् २) इति । </p>
<p>यदा तद् विषरूपान् विषयान् भुंक्ते तदा तन्मनो मालिन्यमधिगच्छति संसारं चावाहयति । यदा तु विषयेभ्योविमुखं भवति तदैव तन्नैर्मल्यमार्गमधिरोहति । यावदत्यन्तं निर्मलीकृतं तावदेव निस्त्वचीभूतपलाण्डुवत् प्रविलीयते, परमात्मा च प्रकाशते । मनसैवानुद्रष्टाव्यं नेह नानास्ति किञ्चन (बृहदारण्यकोपनिषत् ४.४.१९) इत्युक्त्वा श्रुतिरेव ब्रह्मणो मनस उपयोगित्वमुपदिशति । दृश्यते त्वग्र्यया बुद्ध्य सूक्ष्मया (कठोपनिष्त ३.१२) इत्यन्यत्र । यत्तु मनोवाचाम् अगोचरत्वमुच्यते ब्रह्मणस्तत्र तत्र तत् प्राकृतमनोविषयमेवेति न कश्चिद्विरोधोऽस्ति ॥ ४ ॥</p>
<p>एकमपि एतन्मनः वृत्तिभेदेन त्रिधा प्रवर्तते । यदा तत् चिन्तनमनन-विवेक-विचार-रूपेण प्रवर्तते तदा `बुद्धिः' इत्युच्यते । यदा तु राग-द्वेष-अनुकंपा-लोभ-मोहादिरूपेण व्याप्रियते तदा `संवेदनम् '  इति मन्यते । यदा च `करिष्यामि', `न करिष्यामि', इत्यादि-इच्छाशक्तिं प्रदर्शयति तदा `इच्छा' इति वा, `सङ्कल्पः' इति वा निरुच्यते । अतो विचारशक्ति-संवेदनशक्ति-इच्छाशक्तिमत् मन इत्यवगम्यते । अहङ्कारस्तु एतासु सर्वासु वृत्तिषु अनुस्यूतः ॥</p>
<p>किमिदमुच्यते यावता अन्तःकरणं मनोबुद्धि-अहङ्कार-चित्तानीति चतुर्धा विभक्तं पूर्वाचार्यैः प्राग् युष्यमदस्मदस्तित्वात् सहस्रसमाभ्य इति चेत् ॥</p>
<p>बाढम् । किन्तु वक्ष्यमाणसाधनज्ञानदृष्ट्या एतदेव विभजनं सुगमम् । पूर्वाचार्योक्तान् मनो-बुद्धि-अहङ्कारान् अस्मदुक्तैः सङ्कल्पबुद्धिअहङ्कारैः समीकृत्य तच्चित्तम् अस्मत्संवेदनमिति ज्ञायते चेत् तदा युष्मच्चित्तविभ्रमः उपरमते इति अस्माभिरुपरम्यते ॥</p>
<p>योगशब्दवाच्यानि मनोविशुद्धिकारकाणि साधनानि प्रधानतः चत्वारि भवन्ति । ज्ञानयोगो भक्तियोगः कर्मयोगो राजयोगश्चेति । विवेकादि-चतुष्टय-संपत्ति-अनन्तरं श्रवणादिद्वारा आत्मानुभूत्युपायो ज्ञानयोगः । विषयत्याग-सङ्गत्यागौ अभ्यस्य श्रवणकीर्तनादि-द्वारा पराभक्तिं लब्ध्वा परमेश्वरदर्शनं प्राप्नुयात् इत्युपायो भक्तियोगः । काम्यनिषिद्ध-कर्मणी सन्त्यज्य विहितकर्माणि स्वधर्मरूपाण्यि फलाशां विहाय सम्यक् कृत्वा प्रत्यगात्मसाक्षात्कारं लभेत इति मार्गः कर्मयोगः । यमनियमादि-अष्टाङ्ग-अभ्यासैः मनोवृत्तिनिरोधः, तस्मात् प्रकृतिपुरुषवियोगः तद्द्वारा असङ्गचिद्रूपस्य पुरुषस्य कैवल्यमित्येष राजयोगः । प्रायशो मन-ऐकाम्र्य-सादकत्वाद् राजयोगस्य, एकाग्रमनसः आत्माभिमुखं वा परमेश्वराभिमुखं वा प्रवर्तनीयत्वाच्च राजयोगः सर्वयोगसाधारणः ॥</p>
<p>अथेदानीम् एकैको योगो मनोविशुद्धिं कथं साधयति इति सङ्गृह्य उपदिश्यते । मनोविशुद्धिस्तु द्वाभ्यां सोपानाभ्यां साधितव्या । इन्द्रियविषय-संयोग-हानं प्रथमं सोपानम् । अवशिष्ट-संस्कारबीजनाशः द्वितीयं सोपानम् । तत्र तावद् आद्यं सोपानं सर्वयोगसमानम् । विशेषस्तु प्रतियोगं द्वितीये एव । श्रवणादिद्वारा प्रत्यगात्मचिन्तनात् ब्रह्मनुसन्धानाद् उभयोरैक्यसन्धानाच्च यावत्प्रमाणं मनः ब्रह्माकारवृत्तिं भजते तावत्प्रमाणं संस्कारबीजमपि नश्यति । स एष ज्ञानयोगप्रकारः । निखिल-हेय-प्रत्यनीक-कल्याण-गुण-गणौघस्य दिव्यमङ्गल-स्वरूप-रूप-विभव-विग्रहस्य शत-सहस्रकोटि-मातापितृभ्योऽपि वत्सलतरस्य रसाख्यस्य परमेश्वरस्य सन्ततचिन्तनात् ससंस्कारबीजं मनः निश्शेषं प्रविलीयते लवणपुत्तली जलधौ यथा तथा एष भक्तियोगविधा । कर्मफलचिन्तनाद् उपरतेः अहङ्कारः, अत एव मनश्चापि कृतप्रायोपवेशनपन्नगवद् विनश्यति । एतत्कर्मयोगविधानम् । यम-नियम-आसनादि-अष्टाङ्गैः एकाग्रीकृतस्य मनसः प्रत्यगात्माभिमुखं नयनम् अथवा ईश्वराभिमुखम् उन्नयनं मनोनिरोधस्य उपायः, तन्मूलकः तल्लयस्य उपायः । सैषा राजयोगरीतिः ॥</p>
<p>एतेन ज्ञानयोगो बुद्धिशुद्धिद्वारा भक्तियोगश्च संवेदनसंशुद्ध्या कर्मयोगश्च सङ्कल्प-इच्छयोः आधारभूतस्य अहङ्कारस्य निर्मलीकरणेन राजयोगश्च मनोवृत्तिनिवृत्तिद्वारा च मनोविशुद्धिमावहन्ति इत्युक्तं भवति । एकैको योगो मनसः एकदेशं संस्करोपि । तथाऽपि कृत्स्नं मनः विशुद्धिं लभते एकवस्तुत्वात् ॥</p>
<p>साधकाः स्वशक्ति-प्रवृत्ति-संस्कार-अभिरूचि-भेदानुसारेण चतुर्षु योगेषु एकस्मिन्नेव निरताः अपि इतरयोग-साहाय्यम् अंशतः स्वीकृत्य योगसमन्वयम् अभ्यस्येयुर्यदि तर्हि शीघ्रफलगामिनो भवेयुः , बुद्धि-संवेदन-सङ्कल्पयुक्तस्य मनसः ऐकात्म्यादिति ॥</p>
<p>अथो परमेश्वरानुग्रहवादः प्रसङ्गतः पर्यालोच्यते । नायमात्मा प्रवचनेन लभ्यो न मेधया न बहुना श्रुतेन । यमेवैष वृणुते तेन लभ्यः तस्यैष आत्मा विवृणुते तनूं स्याम् ॥ (कठोपनिषत् २.२३) इत्यात्मलाभः आत्मवरणादेव भवतीति एकत्रोक्तम् । अत्रैव तमक्रतुः पश्यति वीतशोको धातुः प्रसादान्महिमानमात्मनः (२.२०) इति धातुः ब्रह्मणः प्रसादोक्तिः येन प्रसादेन अक्रतुः पुरुषः आत्मनो महिमानं पश्यति वीतशेकश्च भवति । गीतायं च पञ्चैतानि (१८.१३) इति सर्वकर्मकारणानि वक्तुमुपक्रम्य दैवं चैवात्र पञ्चमम (१८.१४) इति, कर्म-संपूर्तेः फलप्रदानस्य च दैवाश्रयत्वं भगवतैव स्पष्टं निर्दिष्टम् । तथा च, ईश्वरस्सर्वभूतानां हृद्देशेऽर्जुन तिष्ठति । भ्रामयन् सर्वभूतानि यन्त्रारूढानि मायया ॥ (गीता १८.६१) इति ईश्वरनियन्त्रणमुक्त्वा तदनन्तरमेव तमेव शरणं गच्छ सर्वभावेन भारत । तत्प्रसादात् परां शान्तिं स्थानं प्रप्स्यसि शाश्वतम् ॥ (१८.६२) इति तत्प्रसादान्मुक्तिः प्राप्यत इत्युक्तम् । भगवच्छरणागतेः सर्वपापविमोचनं तु तत्रैव चरमश्लोकोक्तं प्रसिद्धमेव । अघमोचनार्थं वा मोक्षार्थं वा कृता भगवत्प्रपत्तिः एतद्भगवदाश्वासनफलमेव । श्रूयते च, तं ह देवम् आत्म-बुद्धि-प्रकाशं मुमुक्षुर्वै शरणमहं प्रपद्ये (श्वेताश्वतरोपनिषत् ६.१८) इति । अजात इत्येवं कश्चिद्भीरुः प्रपद्यते । रुद्र यत्ते दक्षिणं मुखं तेन मां पाहि नित्यम् (श्वेताश्वतरोपनिषत् ४.२१) इति च ॥ ५ ॥</p>
<p>अत्रैष संशयो भवति - `तत्त्वमसि' इत्यादि वाक्यैः तत्पोषतअन्यवाक्यैश्च जीवब्रह्मणोः अभेदे निश्चिते सति कथमिदं नैच्यानुसन्धानगन्धितं प्रसादप्रपत्तिवाक्यम् उपपद्यते इति । यदा समस्त-द्वैतवर्जितः प्रत्यग्-ब्रह्मणोः अभेदानुभवः साक्षात्कृतः तदा कमाश्रयेत् कं प्रार्थयेदिति युक्त एवैष संशयः । अपि तु आपादतलमस्तकं बद्धावस्थस्य अल्पज्ञानशक्ति-इच्छशक्ति-क्रियाशक्ति-युक्तस्य पुत्र-मित्र-कलत्र-त्राण-भारार्दितस्य रागद्वेष-सुखदुःखादि-द्वन्द्ववाताहतस्य गंभीरांभोनिधौ निमज्जतः त्राहि त्राहीति क्रन्दनपूर्वकं तृणदलमपि ग्रहीतुं प्रयतमानस्य `तत्त्वमसि' इत्यादि -वाक्योपदेशो वधादपि निदारुण एव । तस्मै नूनं विष्णुपोतो दातव्यो न तु अद्वैत-उपदेशरूपो महाप्रस्तरः । यावद्देहेन्द्रियमनआद्युपाधि-संबन्धबन्धनं तद्रूढं द्वैतज्ञानं च स्तः, तावन्महदैश्वर्ययुक्तस्य सर्वज्ञस्य सर्वशक्तितमतो दयाघनस्य भक्तवत्सलस्य परमेश्वरस्य अनुग्रहोऽवश्यं प्रार्थनीयः । मायाधीशत्वात् मायाबन्धनविमोचनाय स एव आश्रयणीयः । मायां तु प्रकृतिं विद्यान्मायिनं तु महेश्वरम् (श्वेताश्वतरोपनिषत् ४.१०) इति श्रुतेः ॥</p>
<p>भक्तस्य प्रार्थनं भगवतश्च प्रसादनम् अद्वैतदृष्ट्याऽपि व्याख्यातुं शक्यते । या शक्तिः परमेश्वराख्या भक्तसंसेविता स भक्तस्य प्रत्यगात्मैव । प्रसुप्त-वानरशिशुः कश्चित् निद्रायां वृक्षात्पतन्निव अनुभवं लब्ध्वा स्वलाङ्गूलमेव शाखेति मत्वा आचकर्ष तस्मात् प्रबुबुधे च । इहाप्येतत्सदृशी व्याख्या । भक्तः परमेश्वराख्यं यम् आधारं गृह्णाति  स स्व-अभिन्न-प्रत्यगात्मैव इति अनुभूत्या ज्ञायते । परमेश्वरप्रार्थनाद् यावत्प्रमाणं तस्य हृदयद्वारम् अपाव्रियते तावत्प्रमाणं तस्यैव शुद्धचैतन्यस्य प्रवाहः स्यन्दते स एव परमेश्वरानुग्रह इति च मन्यते । अस्तु सर्वतश्श्रोत्रेण भगवता आवयोः संवादस्य एतस्य श्रवणात्पूर्वमेव अस्मिन्निर्गमनं श्रेयः इति उपरमामहै ! </p>
<p>समाप्तेयं प्रस्तावना । अथैनां वाजसनेयिनां संहितोपनिषदं यथामति व्याख्यास्यामः उक्तमात्रमेव एतद्वचनं केचनात्र हसन्तः प्रत्यवतिष्ठन्ते -अजमुखे संलग्न-गजशुण्डवद् दृश्यते किलैषा प्रस्तावना यस्माद् इयमुपनिषत् संक्षिप्तैवेति । मैवम् । राज्ञः आगमनात् पूर्वम् आगच्छन्ती गजाश्वादिचतुरङ्गबलयुक्ता यात्रा यथा तथेति वदामः । यात्रा यावद्दीर्घा तावद्राज्ञो वैभवमिति । अलं वो विघ्नकृत्प्रयत्नेन ॥ ६ ॥</p>
<p>अथ का इयमुपनिषत् ? सदेर्धातोः विशरणगति-अवसादनार्थस्य उप-नि-पूर्वस्य क्विप्-प्रत्ययान्तस्य रूपम् उपनिषदिति । उपनिषच्छब्देन व्याचिख्यासित-ग्रन्थ-प्रतिपाद्य-वेद्यवस्तु-विषया विद्या उच्यते । ये मुमुक्षवो दृष्ट-आनुश्रविक-विषय-वितृष्णाः सन्तः उपनिषत् शब्दवाच्यां वक्ष्यमाणलक्षणां विद्याम् उपसद्य उपगम्य तन्निष्ठतया निश्चयेन शीलयन्ति, तेषामविद्यादेः संसारबीजस्य विशरणाद् हिंसनाद् विनाशाद् इत्यनेन अर्थयोगेन विद्या उपनिषदित्युच्यते (श्रीशङ्करभगवत्पादकृत-कठोपनिषद्भाष्यम्, अवतरणिका) इति उपनिषच्छब्दार्थो भगवत्पादाचार्यैः निरुक्तः । ब्रह्मविद्येति तात्पर्यम् ॥</p>
<p>भवमरुपरिखिन्नस्य उ-दकवत्, सुविरूढमूलं संसार-अश्वत्थं छेत्तुमिच्छतः प-रशुरिव, संसृति-सरणि-सञ्चार-श्रान्त-पान्थस्य नि-लय इव भूत्वा, या विद्या तस्य भवबीजं सादयति नाशयति सा उपनिषत् इत्यन्यद् निर्वचनम् । अथवा उप समीपे गुरोः, नि नीचैः असीनो भूत्वा प्रश्ननिरूपणाभ्यां या रहस्यब्रह्मविद्या आप्यते शिष्येण सा उपनिषत् इति । तद्भोधक ग्रन्थोऽपि उपनिषदेव ॥</p>
<p>अनेन संसारबन्धनात् मोक्तुमिच्छतां सिद्ध-बद्ध-अन्तरालिकानां मुमुक्षुशब्दभाजाम् अधिकारिणामेवैष उपदेश इति स्पष्टम् । सिद्धानां नावश्यकः कृतकृत्यत्वात् । बद्धानां शकृद्रतक्रिमिवद् बन्धने एव रिरंसूनां मुक्तिवचनमपि असह्यमेव । अतः एतयोरन्तरालिकानां मुमुक्षूणाम् उपदिष्टत्वात् उपनिषच्छास्त्रस्य तत्र एकदेशः चैत्रस्य अन्यो मैत्रस्य इति विभजनम् अर्धजरतीन्यायेन अनुपपन्नमेव ॥</p>
<p>अथ शान्तिमन्त्राद् आरभ्यते । `ओं वाङ्मे मनसि' इत्यादिः ऋग्वेदीयो मन्त्रः । `ओं पूर्णमदः' इत्यादिः शुक्लयजुर्वेदीयः । `ओं सह नाववतु'  इत्यादिः कृष्णयजुर्वेदीयः । `ओम् आप्यायन्तु' इत्यादिः सामवेदीयः । `ओं भद्रं कर्णेभिः' इत्यादिः अथर्वणवेदीयः ॥ ७ ॥</p>
<p class="verse">ओं पूर्णमदः पूर्णमिदं <br/>
पूर्णात्पूर्णमुदच्यते ।<br />
पूर्णस्य पूर्णमादाय <br />
पूर्णमेवावशिष्यते ॥<br />
ओं शान्तिः शान्तिः शान्तिः ॥</p>
<p>शुकलयजुर्वेदीय-संहिता-अन्तर्गतत्वाद् एतस्याः `पूर्णमदः' इति शान्तिमन्त्रः । परोक्षं दूरस्थमिव दृश्यमानं परं ब्रह्म पूर्णम्, अन्तर्बहिः सर्वत्र परिव्याप्य तिष्ठत् । इदं प्रत्यक्षं दृश्यमानं जगदपि पूर्णम् , अपरिणत-ब्रह्म-व्यञ्जितत्वात् स्वयं पूर्णत्वाद् वा जीवकोटीनां प्रयोजनपूरणाद्वा । पूर्णाद् ब्रह्मणः पूर्णं जगत् उदच्यते निर्गतम् । पूर्णस्य जगतः पूर्णं ब्रह्मरूपेण पूर्णत्वं आदाय गृहीत्वा तत्पश्चात् पूर्वमेव पूर्णरूपं ब्रह्मैव अवशिष्यते अस्त-समस्त-द्वैत-भावात् । अथवा पूर्णस्य ब्रह्मणः सकाशात् पूर्णं जगत् आदाय व्यवकल्यापि पूर्णमेव पूर्णरूपेणैव ब्रह्म अवशिष्यते यथा अध्यस्त-सर्प-व्यवकलनात् पश्चाद्वा पूर्वं वा रज्जुः स्वस्वरूपेणैव अवितष्ठते तद्वत । तिस्त्रः शान्तयः आध्यात्मिकादितापत्रय-शमनार्थाः ॥</p>
<p>कण्टकपूरितेऽध्वनि धृतपादुका-सञ्चारवत् सङ्कटपूरिते जगत्यपि ईशभावनापूरितं जीवनं कर्तव्यमिति प्रथमो मन्त्रो जीवनरहस्यं स्फोटयति -</p>
<p class="verse" id="1">ईशावास्यमिदं सर्वं<br />
 यत्किञ्च जगत्यां जगत् ।<br />
तेन त्यक्तेन भुञ्जीथाः <br />
मा गृधः कस्यस्विद्धनम् ॥ १ ॥</p>
<p>ईशेति । जगत्यां परिणामात्मके अस्मिन् प्रपञ्चे यत्किञ्च यत्किञ्चित् जगत् परिणामस्वभावयुक्तम् अस्ति तदिदं सर्वं ईशा परमेश्वरेण वास्यम् आच्छादनीयम् । ननु सर्वं खल्विदं ब्रह्म (छान्दोग्योपनिषत् ३.१४.२), स एव अधस्तात् स उपरिष्टात् (छां.३.७.२५.१), अन्तर्बहिश्च तत्सर्वं व्याप्य नारायणः स्थितः (महानारायणोपनिषत् ११.६) इत्यादिश्रुतेः सर्वस्यास्य जगतो ब्रह्मात्मकत्वाद् वास्यमिति स्थाने वासितमित्यनेन शब्देनैव भवितव्यमिति चेत् । सत्यम् । किं तु एषा श्रुतिः अननुभूतब्रह्मात्मकत्वस्य मुमुक्षोरेव न तु वितत-ब्रह्म-दर्शिनः सिद्धस्य इति यदुक्तं तदत्र स्मर्तव्यम् । यत् सिद्धस्य सहजलक्षणं तत् साधकस्य साधनमिति न्यायेन एष श्रुत्युपदेशो न्याय्यम् ॥</p>
<p>तेन त्यक्तेन त्यागवृत्त्या सह विषयान् भुञ्जीथाः अनुभवेः । यद् अनर्थ-दुःख-सङ्कट-जातमावहति तस्य हानं यच्च एतानि परिहृत्य सुख-भोग-शान्तीरुत्पादयति तस्य उपादानं सर्वेषामिष्टतमं लोके । कराल-काल-नक्र-ग्रह-ग्रसन-भय-युक्तत्वात् संसारस्य तत्त्यागः एकमात्रोपायः इति प्रथमं भाति ॥</p>
<p>अथ किम् ? पुत्र-कलत्र-मित्र-वित्तादिकं सर्वं त्यकत्वा वनं विशेदिति चेत् । तर्हि महापरिकरबन्धेन क्रियमाणानाम् अभ्यवहारणकौपीनपरिपालन-स्वापादीनां कर्मणामपि मूषिक-मत्कुणादिभ्यो भयसंभवात् त्यजेदेव । नैतावदेव, स्वात्मना स्वप्राणहरणमेव किं न क्रियेत, सर्वकर्मणामपि सदा विघ्नभयादिति । कस्यचित्पुरुषस्य मस्तके उपविष्टं मशकं हन्तुं शिलाप्रहारेण कृतः प्रयत्नः तं पुरुषमपि मशकेन सह यमलोकं गमयाञ्चकार । एवमेव न खलु भवदीयः परिहारः? </p>
<p>यत् त्यक्त्व्यं सा जगति स्थूलजगद्-दृष्टिरेव न तु जगदेव । एष त्यागश्च ईशावास्यत्वेन जगति ईश्वरदृष्टिकरणेन साधितव्यः । एतद्रूपत्यागादूर्ध्वं सर्वाणि वस्तूनि अनुभवन्नपि न स बध्यते । भुञ्जीथाः पालयेथा आसङ्ग-जनित-दुःख-जालात् इत्यपि अर्थो भवेत् भुजेः पालानर्थत्वाच्च । सर्वभोग्यवस्तूनामपि ईश्वरेण व्याप्यत्वात् मम सङ्गलेशस्य अपि  अभावाच्च सर्वाण्यपि भोग्यजातानि ममैव सन्तु इति जम्बूकबुद्धिर्मा भूदिति वक्ति मा गृधः कस्यास्विद्धनमिति । कस्यास्विद् धनं कस्यापि धनं धनादिभोग्यजातमपि मा गृधः, मां कांक्षीः । कुतः ? परवस्तुकांक्षया दुःखपरंपरैव भवेदिति ॥</p>
<p>आशा हि परमं दुःखं नैराश्यं परमं सुखम् इति भागवत (११.८.४४) वचनबलात् स्वस्य धनादिभोग्यसङ्घातविषयेऽपि गृधिं वा लोभं वा न कर्यादिति निश्चीयते । सङ्गकामयोः प्राणाशान्तत्वं सुष्ठूक्तं भगवता, ध्यायतो विषयान् पुंसः (गीता २.६२, ६३) इत्यादिषु । तदत्र स्मरणीयम् ॥</p>
<p>जगत् त्यक्तव्यं धनं न गर्धितव्यमिति श्रुत्वा स्थूलरूपेण यदि तद्बुद्ध्यते तर्हि सर्वकर्मसंन्यासं कृत्वा अजगरवृत्तिमवलंब्य मूढमूकवद्वा जडान्धवद्वा एकत्र तिष्ठेदिति यद्भविष्यवाद एव आपद्यते । तन्निवारणार्थं श्रुतिराहः </p>
<p class="verse" id="2">कुर्वन्नेवेह कर्माणि<br/>
जिजीविषेच्छतं समाः ॥<br/>
एवं त्वयि नान्यथेतोऽस्ति <br/>
न कर्म लिप्यते नरे ॥ २ ॥</p>
<p></p>
<p>कुर्वन्निति । इह कर्मभूमिरिति प्रसिद्धे लोके कर्माणि देसकालनिमित्तनियतानि कर्तव्यतया आपन्नानि धर्म-अविरुद्धानि सर्वाणि कुर्वन्नेव सर्वात्मना अनुतिष्ठन्नेव फलाशां च हित्वा शतं समाः पूर्णमायुः जिजीविषेत् जीवितुमिच्छेत् । शतायुर्वै पुरुषः इत्युक्तत्वात्  तावदेव पुरुषस्य पूर्णायुः । `जिजीविषेत् ' इति प्रयोगात् मानवजीवनं न हेयम् ; किन्तु पवित्रमेव मोक्षसाधनत्वादिति गम्यते ॥</p>
<p>तत्र देवायतने देवोद्दिष्ट-नैवेद्यादि-समर्पणं तीर्थक्षेत्रे स्नानादानादि कर्तव्यं कर्म देशनियतम् । महापुरुष-जन्मतिथि-हेतोरापन्नं तत्पूजनतज्जीवनोपदेशानुसन्धनादि, ग्रहणादिविशेषकालापन्नं स्नानदानादिकं च कालनियतं कर्म । दारिद्र्य-रोगादिभिः उपद्रवैः पीडितानां बन्ध्वादीनां सेवनं निमित्तनियतं कर्म ॥</p>
<p>धर्माविरुद्धमिति किम् ? बन्धुभिः आप्त-पीडादि-दूरीकरणे परपीडादियुक्तं स्तेयादिकं न कर्तव्यमिति ।</p>
<p>मुमुक्षुणा निषिद्धकाम्यकर्मणो त्यागस्तु अनुक्तोऽपि अवश्यं ग्रहीतव्यः । एवमुक्तरीत्या यदि त्वं कर्म कुर्याश्चेत् तत्कर्म नरे त्वयि न लिप्यते न संबद्ध्यते । नृनये इति धातुः । नीर्णत्वात् नीतत्वात् कर्मफलेन `नरः' इत्युच्यते । प्रायेण कर्मफलनीतोऽपि त्वं नरः एवं-प्रकारेण कृतेन कर्मणा न लिप्यसे । इतः एतस्माद् अन्यथा अन्यः कर्मलेपन-विमुक्ति-प्रकारः नास्ति तव इत्यर्थः ॥</p>
<p>ब्रह्मण्याधाय कर्माणि सङ्गं त्यक्त्वा करोति यः । लिप्यते न स पापेन पद्मपत्रमिवांभसा ॥ (गीता ५.२०) इति भगवद्वचनात् । ब्रह्मात्मकत्वात् सर्वस्य, कर्माणि कर्ता करणानि फलानि च सर्वाणि ब्रह्मैवेति मत्वा ब्रह्मार्पणं ब्रह्म हविः (गीता ४.२४) इत्युक्तप्रकारेण ब्रह्मबुद्ध्या यः कुर्वन् मोक्षरूपे फलेऽपि सङ्गं त्यजति स अंभसाऽक्लिन्न-पद्मपत्रवत् धर्माधर्मरूपेण पुनरावर्तनहेतुना पापेन न लिप्यत इति श्लोकार्थः ॥</p>
<p>ननु विचित्रमिदं निर्वचनं कर्मशब्दस्य यदुक्तं देश-काल-निमित्त-नियतमित्यादि । अत्र अग्निहोत्रादिकमेव कर्मेति ग्रहीतव्यम् । प्रथम-मन्त्रोक्त-ज्ञाननिष्ठा तज्जन्य-सर्वकर्म-संन्यासश्च येन मन्दाधिकारिणा मध्यमाधिकारिणा वा साधयितुं न शक्यते तस्येह द्वितीये कर्मनिष्ठा उक्ता । सा च अग्निहोत्रादि-वैदिककर्म-विषयैव न तु गृहमार्जन-केशनिकृन्तनादि-कुत्सित-कर्म-विषयेति चेति ॥</p>
<p>मैवम् । तत्र तावत् प्रथमो मन्त्रः ज्ञाननिष्ठस्य संन्यासिनः; द्वितीयश्च तत्कर्तुमशक्तस्य अवराधिकारिणः कर्मठस्य इति विभागोऽयमनुपपन्नः प्रमाणाभावात् । अण्डस्यार्धं पाकाय शेषार्धं कुक्तुटशावजन्मने भवतु इतिवद् इयं कल्पना । एतस्यामव उपनिषदि विभागोऽयं न दृश्यते । यस्य ईशावास्यमिदं सर्वम् इति जगतः ईश्वराच्छादनीयत्वमुपदिष्टं यस्य च तस्मिन् जगद्दृष्टिं त्यक्त्वा ईश्वरदृष्टिं निधाय भोगः उक्तः तस्यैव कर्मप्रकारोऽपि आदिष्टः सन्देहपरिहारार्थम् ॥</p>
<p>ननु श्रीमद्भगवद्गीतायां भिन्नाधिकारियोग्यानाम् चतुर्णां योगानाम् उपदिष्टत्वात् तत्तदधिकारिणः अपि यथा पृथग्रूपा भवितव्याः तथा इहाऽपि भवतु इति चेत् ॥</p>
<p>दृष्टान्तोऽयमनुपपन्नो यस्माद् गीतायामिव एतस्यामुपनिषदि तथाविध-पृथङ्निर्देशो नास्त्येव । गीतायामपि चतुर्योगनिर्देशे सत्यपि अर्जुनस्य स्पष्टं कर्मयोगो विहित इति । यथा एषातेऽभिहिता सांख्ये बुद्धिर्योगे त्विमां शृणु । बुद्ध्या युक्तो यया पार्थ कर्मबन्धं प्रहास्यसि ॥ (गीता २.३९), कर्मण्येवादिकारस्ते मा फलेषु कदाचन । मा कर्मफलहेतुर्भूर्मा ते सङ्गोऽस्त्वकर्मणि ॥ (२.४७), योगस्थः कुरु कर्माणि सङ्गं त्यक्त्वा धनञ्जय (२.४८), तस्माद् योगाय युज्यस्व योगः कर्मसु कौशलम् (२.५०), नियतं कुरु कर्म त्वं कर्म ज्यायो ह्यकर्मणः (३.८), तस्मादसकतस्सततं कार्यं कर्म समाचर (३.१९); मयि सर्वाणि कर्माणि संन्यस्याध्यात्मचेतसा । निराशीर्निममो भूत्वा युध्यस्य विगतज्वरः ॥ (३.३०), अथ चेत्त्वमहङ्कारान्न श्रोष्यसि विनंक्ष्यसि (१८.५८), यदहङ्कारमाश्रित्य न योत्स्य इति मन्यसे । मिथ्यैष व्यवसायस्ते प्रकृतिस्त्वां नियोक्ष्यति ॥ (१८.५९) इत्येतानि श्वासावरोधकसंख्याबहुलानि वाक्यानि ।</p>
<p>अथ तर्हि ज्ञानकर्मणोः तेजस्तमसोरिव परस्परम् अत्यन्तविरोधे सति, प्रथममन्त्रस्य ज्ञानप्रधानात् द्वितीयमन्त्रस्य कर्मविधानयुक्तत्वाद् एवं कल्पयितुं शक्यते । सन्ति च भगवद्वाक्यानि येभ्यः कर्मणो ज्ञानादवरत्वं ज्ञानपरिसमाप्तिः ज्ञानदग्धत्वं च दृश्यन्ते । तद्यथाः - सर्वं कर्माखिलं पार्थ ज्ञाने परिसमाप्यते (गीा ४.३३), सर्वं ज्ञानप्लवेनैव वृजिनं सन्तरिष्यसि (४.२६), ज्ञानाग्निः सर्वकर्माणि भस्मसात्कुरुते तथा (४.३७), न हि ज्ञानेन सदृशं पवित्रमिह विद्यते (४.३८) इति ॥ </p>
<p>मा मैवम् । यतः अत्रोक्तज्ञानम् अपरोक्षानुभूतिरेव । यदा नित्यशुद्धबुद्धमुक्तस्वभावः आत्मा साक्षाद् अनुभूयते तदा शुष्कपर्णवत् कर्माणि स्वयमेव गलन्ति । ज्ञाते तत्त्वे प्रत्यगात्मरूपे कर्मलेशोऽपि नास्तीति वादोऽस्माकमपि सम्मत एव । अपि तु सञ्जातात्मज्ञानोऽपि महापुरुषो लोकसंग्रहादिकर्मसु स्वेच्छया प्रवृत्तः इति जनक-अश्वपति-धर्मव्याधादि-दृष्टान्तेन स्वयं भगवदादर्शेने च अवगम्यते ॥</p>
<p>तथा च भगवद्वाक्यम् - न मे पार्थास्ति कर्तव्यं त्रिषु लोकेषु किञ्चन । नानवाप्तमवाप्तव्यं वर्त एव च कर्मणि ॥ यदि ह्यहं न वर्तेयं जातु कर्मण्यतन्द्रितः । मम वर्त्मानुवर्तन्ते मनुष्याः पार्थ सर्वशः ॥ उत्सीदेयुरिमे लोका न कुर्यां कर्म चेदहम् (३.२२-२४) इति । एतेनैव ज्ञानकर्मणोः सहकालिकत्वं सहानुष्ठानत्वं च साध्यमिति गम्यते । विशेषस्तु इयानेव -अज्ञातात्मतत्त्वः प्राकृतः पुरुषः अहङ्कार-ममकार-फलाभिसान्धिपूर्वकं कर्म कृत्वा निबद्ध्यते, सञ्जातात्मबोधस्तु तद्विहीनत्वात् न बद्ध्यत इति अथवा अत्यल्पमिदमुच्यते यतः आत्मज्ञानिनः कर्म कर्मैव भवितुं नार्हति दग्धबीजवद् रोहणेऽनुपयोगित्वात् , दग्धरज्जुवद् बन्धनेऽसमर्थत्वाच्च ॥</p>
<p>एवमेव स्यात् । अपितु ज्ञानात्पूर्वं कर्म हातव्यं बन्धजनकत्वादिति युष्माभिरपि अभ्युपगतं भवति । अतः ब्रह्मजिज्ञासुः मुमुक्षुः सर्वकर्मसंन्यासं कृत्वा श्रवणादि-रूप-ज्ञानमार्गमवलंबेत, तस्मादेव ज्ञानं मोक्षश्च भवचीचि निश्चीयते । एतेन अस्मत्कृत-अधिकारि-विभागः मन्त्रविभागश्च स्थान एवेति चेत् ॥ </p>
<p>सवाधानो भवेद् भवान ! अधुना पिच्छलभूमौ वर्तते । स्मरति न किं यदुक्तस्माभिः उपोद्घाते, ब्रह्मैक्यरूप-प्रत्यगात्मदर्शनात् मोक्षः, स च मन-उपाधिहानात्, तच्च मनोविशुद्धेः । मनोविशुद्धिरूपकार्यं तु चतुर्णां योगानामपि समानमिति ॥</p>
<p>किं तेन ? ज्ञानयोगादेव मोक्षो न शतसहस्र-निष्कामकर्मजातेनापीति भूयो भूयो घोषयामहे ।</p>
<p>एतदाक्रोशबलं न तु तर्कबलम् ; तच्च कण्ठबलमवलंभ्य वर्तते न तु बुद्धिबलम् !  सन्ति च बहूनि भगवद्वाक्यानि दृष्टान्ताश्च एतद्विषये । तद्यथा - एषा तेऽभिहिता सांख्ये बुद्धिर्योगे त्विमां शृणु । बुद्ध्या युक्तो यया पार्थ कर्मबन्धं प्रहास्यसि ॥ नेहाभिक्रमनाशोऽस्ति प्रत्यवायो न विद्यते । स्वल्पमप्यस्य धर्मस्य त्रायते महतो भयात् ॥ (गीता २.३९, ४०), कर्मजं बुद्धियुक्ता हि फलं त्यक्ता मनीषिणः । जन्मबन्धविनिर्मुक्ताः पदं गच्छन्त्यनामयम् ॥ (२.५१) तस्मादसक्त स्सततं कार्यं कर्म समाचर । असक्तो ह्याचरन् कर्म परमाप्नोति पुरूषः ॥ कर्मणैव हि संसिद्धिमास्थिता जनकादयः (३.१९, २०), संन्यासः कर्मयोगश्च निश्श्रेयसकरावुभौ । तयोस्तु कर्मसंन्यासात् कर्मयोगो विशिष्यते ॥ (५.२), सांख्ययोगौ पृथग्बालाः प्रवदन्ति न पण्डिताः । एकमप्यास्थितस्सम्यग् उभयोर्विन्दते फलम् ॥ यत्साख्यैः प्राप्यते स्थानं तद्योगैरपि गम्यते । एकं सांख्यं च योगं च यः पश्यति स पश्यति ॥ संन्यासस्तु महाबाहो दुःखमाप्तुमयोगतः । योगयुक्तो मुनिर्ब्रह्म न चिरेणाधिगच्छति ॥ (५.४.६), यं संन्यासमिति प्राहुर्योगं तं विद्धि पाण्डव । न ह्यसंन्यस्तसङ्कल्पो योगी भवति कश्चन ॥ (६.२), स्वकर्मणा तमभ्यर्च्य सिद्धिं विन्दति मानवः । (१८.४६) इत्यादि । एतेन कर्मयोगस्य-साक्षान्मोक्षोपायत्वं दृढं निश्चीयते ॥</p>
<p>कर्मयोगद्वारा साक्षादनुभूतिं लब्धानां जनक-अश्वपति-धर्मव्याध-पुण्डलीक-प्रभृतीनां दृष्टान्तश्च सुप्रसिद्ध एव । सर्वकर्माणि त्यक्त्वा परिव्राड्-जीवनमवलंबितवानपि कश्चिद्ब्रह्मचारी पतिसेवापरायणया स्त्रिया आत्मनः अपक्वज्ञानं गमयितवान् । पतिसेवयैव लब्धज्ञानाऽपि सा सेवामग्नत्वात् कालाभावाच्च तमुपदेष्टुं न शशाक । तदादेशात् पितृसेवा-प्राणिमांसविक्रयादि-स्वकर्मणैव लब्धसिद्धिं धर्मव्याधमुपसद्य तस्मात् साक्षात्कारमार्गमुपदिष्टवान् । पुण्डलीकोऽप्येवमेव मातापितरौ संसेव्य सिद्धिमाप्तवान् ॥</p>
<p>इह कर्म-कर्मयोगयोर्भेदः स्पष्टमवगन्तव्यः । कर्म तु जडं सत् न साधु नासाधु वा छुरिकावद्वा अग्निवद्वा । यद्दृष्टिमवलंब्य तत्क्रियते तदनुसारि फलं लभ्यते । फलस्पृहया बन्धः अनासक्तेरबन्धः । यदा कर्मसङ्गं फलाशां च हित्वा भगवदाराधनमिति, कर्तव्यमिति वा, बुद्ध्या क्रियते तदैव तत् कर्मयगरूपेण परिवर्तितं सत् मोक्षमावहति । अत एव भगवानाह -यज्ञार्थात्कर्मणोऽन्यत्र लोकोऽयं कर्मबन्धनः । तदर्थं कर्म कौन्तेय मुक्तसङ्गस्समाचर ॥ (गीता ३.९), न मां कर्माणि लिंपन्ति न मे कर्मफले स्पृहा । इति मां योऽभिजानाति कर्मभिर्न स बद्ध्यते ॥ (४.१४), त्यक्त्वा कर्मफलासङ्गं नित्यतृप्तो निराश्रयः । कर्मण्यभिप्रवृत्तोऽपि नैव किञ्चित्करोति सः ॥ (४.२०), युक्तः कर्मफलं त्यक्त्वा शान्तिमाप्नोति नैष्ठिकीम् । अयुक्तः कामकारेण फले सक्तो निबद्ध्यते ॥ (५.१२), अनाश्रितः कर्मफलं कार्यं कर्म करोति यः । स संन्यासी च योगी च न निरग्निर्न चाक्रियः ॥ (६.१) इति । न ह्यशेषं कर्मणि त्यक्तुं शक्यते देहभृता । न हि देहभृता शक्यं त्यक्तुं कर्माण्यशेषतः (गीता १८.११), न हि कश्चित् क्षणमपि जातु तिष्ठत्य-कर्मकृत् । कार्यते ह्यवशः कर्म सर्वः प्रकृतिजैर्गुणैः ॥ (३.५) इत्यादि वचनात् ॥</p>
<p>न च देहभरणनिमित्तादन्यत्र कर्म हातव्यमिति वाच्यम् । संन्यासतत्त्वविविदिषुणाऽर्जुनेन पृष्टः सन् भगवान् इतरेषां मतमुक्त्वा स्वनिश्चयं घोषयति, निश्चयं शृणु मे तत्र त्यागे भरतसत्तम । यज्ञदानतपःकर्म न त्याज्यं कार्यमेव तत् । यज्ञो दानं तपश्चैव पावनानि मनीषिणाम् ॥ एतान्यपि तु कर्माणि सङ्गं त्यक्त्वा फलानि च । कर्तव्यानीति मे पार्थ निश्चितं मनमुत्तमम् (गीता १८.४-६) इत्यादिना ॥</p>
<p>अधुना तत्रभवद्भिरेव पिच्छलभूमिः गम्यते न खलु? कर्मशब्देन यज्ञरूपाणि अग्निहोत्रादीन्येव उक्तानि इत्यस्मन्मतमेव दृढीकृतमिति चेत् ! </p>
<p>मैवम् । यज्ञदानादि इतरकर्मणामपि उपलक्षणम् । कायेन मनसा बुद्ध्या केवलैरिन्द्रियैरपि । योगिनः कर्म कुर्वन्ति सङ्गं त्यक्त्वाऽऽत्मशुद्धये ॥ (५.१२), नियतं कुरु कर्म त्वं कर्म ज्यायो ह्यकर्मणः । शरीरयात्राऽपि च ते न प्रसिद्ध्येदकर्मणः ॥ (३.८) यत्करोषइ यदश्नासि यज्जुहोषि ददासि यत् । यत्तपस्यसि कौन्तेय तत्कुरुष्व मदर्पणम् ॥ शुभाशुभफलैरेवं मोक्ष्यसे कर्मबन्धनैः (९.२७, २८), स्वे स्वे कर्मण्यभिरतः संसिद्धिं लभते नरः (१८.४५), सहजं कर्म कौन्तेय सदोषमपि न त्यजेत् (१८.४८), इत्यादिना एवमवगम्यते । रागद्वेषसङ्गादिरहितं स्वार्थत्यागपूर्वकं यद्यत्कर्म क्रियते तत्सर्वमपि यज्ञ एव, तप एव । अतोऽलं तव श्रमेण ॥</p>
<p>किमर्थम् ? श्रीमद्-भगवत्पादाचार्यवाक्यम् उदाहरन्नपि अद्वैत-वादं मुखतो जल्पन्नपि प्रच्छन्नकर्मठ एवेति नूनं दृश्यसे ! मा भूत् क्रोधोऽङ्ग !  गलितदशनराजिलवदेव लक्ष्यसे न खलु?  केवलाद्वैतिन एव यूयम् । वयं तु परमाद्वैतिन इति ! कथम् ? युष्माकं रागमोहौ स्तः अद्वैतवादे, तदितरे च द्वेषतिरस्कारौ । अस्माकं तु न कस्मिन्नपि वादे विवादे प्रमादे वा रागो वा द्वेषो वा तिरस्कारो वा मोहो वाऽस्ति । युष्माकं तु द्वैत -विशिष्टाद्वैत-अद्वैतवादेषु भिदाऽस्ति । ते परस्परं विभिन्न एवेति मत्वा तेषु एकमेव वादमवलम्ब्य द्वैतभावमेव अनुतिष्ठथ । ज्ञामार्गमेव उद्धृत्य योग-कर्म-भक्तिमार्गान् उपेक्षध्वे । परमाद्वैतेऽस्मन्मते तु त्रयाणामपि वेदान्तवादानाम् अवकाशोऽस्ति ॥</p>
<p>तद्यथाः - देहेन्द्रियमनआद्युपाधिसंसर्गसीमितद्वैतावस्था प्रथमं सोपानम् । देहाद्यतीतजीवचैतन्यबुद्धिः यस्यां `परमात्माशेषी, अहं तु शेषः' इति भावोऽस्ति सा विशिष्टाद्वैतावस्था । सैषा द्वितीयं सोपानम् । सर्ववृत्तिशून्ये निर्विकल्पाख्ये समाधौ यत्प्रत्यग्ब्रह्मणोरैक्यम् अनुभूयते साऽद्वैतावस्था, सा च तृतीयं सोपानम् । अपि तु यदा सर्वं यत्किञ्च जगत्यां जगत् स्थावरं च ईशावासितमिति प्रतिबोधं विदितं प्रत्यक्षमनुभूतं यदा च अन्तर्बहिर्जाग्रत्-स्वप्न-सुषुप्ति-समाधि-व्युत्थानादि-भेदोऽत्यन्तं प्रविलीयते तदा परमाद्वैतसिद्धिः । सैषा तुरीयं चरमं सोपानम् । सा काष्ठा सा परा गतिः । तदेव योग-कर्म-भक्ति-ज्ञानेभ्योऽपि श्रेष्ठं विज्ञानशब्दभाक् च ।</p>
<p>स एष विज्ञानी कदाचित् लोकसंग्रहे कर्मणि, कदाचित् अश्रुधाराविमोचनपूर्वक-कीर्तनादिषु, कदाचिद् वृक्ष इव स्तब्धो गाढसमाधौ च वर्तते । कदाचिद् अद्भुतयोगशक्तीः प्रदर्शयन् , कदाचिद् बालवत् , कदाचित् मूकवन्मूढवद् वराकवद्वा, कदाचिज्ज्ञानरत्नानि वाचा वितरणं कुर्वन्नपि , कदाचिद् देवादिपूजने वर्तयंश्चास्ते । अजे वा गजे वा अणौ वा कुलाचले वा स्थावरे वा जड्गमे वा स्त्रियां वा पुरुषे वा शिशौ वा शिवे वा शवे वा मङ्गले वा बीभत्से वा यस्मिंकस्मिंश्चिदपि यं कञ्चिदपि तत्त्वतो भेदमदृष्ट्वा सदा सर्वगते स्वे महिम्नि प्रतिष्ठितः । स एव पनाति मातरं पितरं गुरुम् आचार्यं बन्धून् मित्राणि सकालन् जनान् सर्वाणि शास्त्राणि वेदानपि सर्वान् , सर्वाणि तीर्थानि सर्वान् मन्त्रान् यन्त्राणि तन्त्राणि य यद्यदस्ति तत्सर्वमिति ॥</p>
<p>वयं तु आम्रमत्रकलनाद् आम्रफलभक्षणमेव श्रेयो यथा तथा तर्कवितर्क-कुतर्कादीनि वर्जयित्वा निष्कामकर्मणा वा मनोलययोगेन वा भगवच्चरणारविन्दभक्त्या वा प्रत्यगनुसन्धानेन वा एषु एकेन वा द्विभिर्वा त्रिभिर्वा चतुर्भिर्वी तदधिकेन वा सर्वात्मना परमाद्वैतसिद्धिं लब्ध्वा विज्ञानिनो भवितुमासक्ताः । यूयं तु यथेच्छथ तथा कुरुतेति उपरमामहे । शुभमस्तु वः ॥ </p>
<p>अथ इदानीं जगति ईश्वरमदृष्ट्वा तद् अपरस्परसंभूतं कामहैतुकमेवेति मत्वा, मोक्षहेतुकानि निष्कामकर्माणि सन्त्यज्य शास्त्रैरविहितानि निषिद्धानि च ये चेक्रीयन्ते तेषामात्मघातुकानां दुर्गति वर्णनद्वारा साधकान् प्रबोधयन्ती श्रुतिराह - </p>
<p class="verse" id="3">असुर्या नाम ते लोका<br/>
 अन्धेन तमसाऽऽवृताः ।<br/>
तांस्ते प्रेत्याभिगच्छन्ति <br/>
ये के चात्महनो जनाः ॥ ३ ॥</p>
<p>असुर्या इति । ये केचन जनाः । आढ्यत्व-अभिजनत्वकोऽन्योस्तिमयासदृशत्वादिवन्तो दंभदर्पातिमान-क्रोध-पारुष्यादिआसुरीं संपदमाश्रिताः, अत एव आत्महनो नष्टात्मन आत्मश्रेयोमार्गभ्राष्टास्ते प्रेत्य मृतेरूर्ध्वं ये लोकाः कर्मफलं लोकयन्तः श्वसूकरादिदुष्टमानवान्तजन्मरूपाः, अन्धेन तमसाऽऽवृत्ताः सर्वात्मना अन्धत्वमावहान्तो निबिड-अज्ञान-आवृताः सुतरामात्म-ज्ञान-अनवकाशाः, नामतो भावतश्च असुर्याः स्वेषु असुषु एव रमणात् स्वप्राणपोषणपरायणाः तान् एतादृशान् लोकान् अभिगच्छंति, तेषु संसरतीत्यर्थः ॥</p>
<p>न केवलं मृतेरूर्ध्वम् , जीवतामपि तेषामात्मज्ञानविहीनत्वात् तत्प्राप्तिप्रयत्नरहितत्वाच्च एतज्जगदपि आसुरं भवति । आसुरी संपद्युक्त-दुष्टजनवर्णनादूर्ध्वं श्रीभगवान् यदाह, तानहं द्विषतः क्रूरान् संसारेषु नराधमान् । क्षिपाम्यजस्रमशुभान् आसुरीष्वेव योनिषु ॥ आसुरीं योनिमापन्ना मूढा जन्मनि जन्मनि । मामप्राप्यैव कौन्तेय ततो यान्त्यधमां गतिम् ॥ (गीता १६.१९, २०) इति तदत्र स्मर्तव्यम् । तत्रैवात्मनाशप्रकारोऽपि विव्रियते, त्रिविधं नरकस्येदं द्वारं नाशनमात्मनः । कामः क्रोधस्तथा लोभस्तस्मादेतत्त्रयं त्यजेत् ॥ (गीता १६.२१) इति । </p>
<p>ननु द्राविडप्राणायाम एवैषा व्याख्या । कुतः इति चेत् ? आत्महन् - शब्दस्य आत्महत्यार्थकत्वात् आत्महत्यायाश्च पातकपंकित-पतितत्वात् तामिस्रादिनरकगमनमुक्तं तेषामात्मघ्नानाम् , `अन्धेन तमसा' इत्यादिना इति चेत् । न, प्रकरणाभावात् । प्रकरणं हि मुमुक्षोः । यस्य च कुर्वन्नेवेति कर्मप्रकार उपदिष्टः, तस्यैव मुमुक्षोः इदमप्युपदिष्टं यावता स पुनर्जन्मगर्तं न पतेदिति । श्रुतिरप्याह -इह चेदवेदीदथ सत्यमस्ति, न चेदिहावेदीन्महती विनष्टिः (केनोपनिषत् २.५) इति ॥</p>
<p>अस्ति चान्यत् प्रमाणम् । बृहदारण्यके, अनन्दा नाम ते लोका अन्धेन तमसाऽऽवृताः । तांस्ते प्रेत्याभिगच्छन्ति अविद्वासोऽबुधा जनाः ॥ (४.४.११) इति श्रूयते । एतेन सादृश्यात् आत्महनो जना एव अविद्वांसोऽबुधा जना इति दृश्यते । अतो नैष द्राविडप्राणायामः, किन्तु `आयुर्वै घृतम्' इत्यादीनां व्याख्यानवद् युक्तमेवेति ॥</p>
<p>कीदृशं तद् आत्मतत्त्वं यस्य अज्ञानेन जना असुर्यान् लोकान् अभिगच्छन्ति इत्याकांक्षायां प्राप्तायामाह-</p>
<p class="verse" id="4">अनेजदेकं मनसो जवीयो <br />
नैनद्देवा आप्नुवन् पूर्वमर्षत् ।<br />
तद्धावतोऽन्यान् अत्येति तिष्ठत् <br />
तस्मिन्नपो मातरिश्वा दधाति ॥ ४ ॥</p>
<p>अनेजदिति । तदात्मतत्त्वं अनेजत् कंपनरहितम् अचलमित्यर्थः स्वरूपादप्रच्युतेः सर्वगतत्वाद्वा अचलम् । एकं सर्वभूतेषु । एकस्तथा सर्वभूतान्तरात्मा (कठोपनिषत् ५.१०), य एकोऽवर्णः (श्वेताश्वतरोपनिषत् ४.१) इत्यादिश्रुतेः । मनसो जवीयो मनसोऽपि वेगवत्तरं तस्यापि कारणत्वात् । एतस्माज्जायते प्राणो मनस्सर्वेन्द्रियाणि च (मुण्डकोपनिषत् २.१.३) इति श्रुतेः । अथवा मनोगोचरवस्तूनि सर्वाण्यपि अतिवर्तत इति । अथवा मनोलयेऽपि सुषुप्तौ चित्स्वरूपस्य आत्मनः अवस्थितेः । अपाणिपादो जवनो ग्रहीता (श्वेताश्वतरोपनिषत् ३.१९) इथि श्रुति ॥</p>
<p>देवा अग्निवाय्विन्द्रा एनत् यक्षरूपेण अभिव्यक्तं ब्रह्म नाप्नुवन् तस्य महिमानं न जज्ञुरित्यर्थः । देवासुरसमरे विजयात् पश्चात् ब्रह्मशक्तिं विस्मृत्य स्व-महिम्नैव अस्माकं विजयोऽभूदिति मन्वानान् दृप्तान् देवान् परं ब्रह्म यथा यक्षरूपेणागत्य तृणनिधानपूर्वकं अनुशशास इत्याख्यायिका प्रसिद्धैव (केनोपनिषत् ३) । देवैरत्रापि विचिकित्सितं किल (कठोपनिषत् १.२२) इति श्रुतेश्च ॥</p>
<p>अथवा देवा इन्द्रियाणि एनत् मनोमूलं तत्त्वं नाप्नुवन् स्वगोचरे आहर्तुमशक्नुवन् तेषां मूलस्यापि कारणत्वात् । पूर्वमर्षत् इन्द्रागमनात् पूर्वमेव गतं तिरोहितमिति । इन्द्रियाणां स्वस्वगोचरविषयप्रवर्तनात् पूर्वमेव चैतन्यरूपेण तत्र गतमिति वा । तच्च तिष्ठदेव, अचलत्वात् , धावतोऽन्यान् अत्येति, सर्वगतत्वादेव । धावतोऽन्यान् वागादिकर्मेन्द्रियाणि वाय्वादिभूतानि वा अत्येति, चैतन्यरूपेण, सर्वगतत्वात् ॥</p>
<p>तस्मिन् सर्वगते सर्वव्यापिणि आकाशरूपे आधारे मातरिश्वा वायुः अपः जलं मेघरूपेण परिणतं दधाति धारयति ।</p>
<p>ऩनु अप्-शब्देनेह कर्माण्युच्यन्ते यतस्तानि सोम-आज्य-पयः-प्रभृतिभिः अद्भिः संपद्यन्त इति । प्राणचेष्टायाश्च अब्निमित्तत्वात् साऽप्यत्र ग्रहीतव्या । अतः श्रौतानि स्मार्तानि प्राणभृच्चेष्टितानि सर्वाण्यपि कर्माण्यत्र उपलाक्षितानि । मातरिश्वन् शब्दोऽपि एतदनुसारेणैव व्याख्येयः । मांतारिश्वा सूत्रात्मा हिरण्यगर्भः। तेनैव सर्वेषां प्राणिनां ग्रहनक्षत्रादीनां च स्वस्वनियतं कर्म विहितम् । भीषाऽस्माद्वातः पवते, भीषेदेति सूर्यः (तैतेतिरीयोपनिषत् २.८) इति श्रुतेः । एष सूत्रात्मा च तस्मिन्नात्मतत्त्वे स्थितस्सन्नेव स्वनियतं कर्म कुरुत इति चेत् ॥ </p>
<p>अस्तु । तर्हि द्राविडप्राणायाम एवैतन्निर्वचनं गौरवात् । अवाङ्मानसगोचरमपि आत्मतत्त्वं येन केनोपि प्रकारेण तद्वर्णयितुं प्रवृत्ता श्रुतिः मुमुक्षुरोचनाय । अत एव एतस्मिन्मन्त्रे उत्तरे च परस्परविरुद्धैश्शब्दैः तत्क्रियते । काव्यशैली एव एषा । तस्मात् तदुपरि गूढगाढार्थन्यासो न युक्त इति ॥</p>
<p>अपि च -</p>
<p class="verse" id="5">तदेजति तन्नैजति तद्दूरे तद्वन्तिके । <br />
तदन्तरस्य सर्वस्य तदु सर्वस्यास्य बाह्यतः ॥ ५ ॥</p>
<p>तदिति । तदात्मतत्त्वं जंगमरूपेण एजति गच्छति । स्थावररूपेण नैजति न गच्छति । अथवा देहाद्युपाधिसंबन्धात् एजति स्वतो नैजति । तद्दूरे अन्तिके च भवति सर्वगतत्वात् । अविदुषामप्राप्यत्वात्, दुरवत्, विदुषां च प्रत्यगात्मत्वाद् अत्यन्तं समीपवत् दृश्यते इति वा । अन्तर्यामिरूपेण तत् अन्तरस्य सर्वस्य वर्तते । एष त आत्मा सर्वान्तरः (बुहदारण्यकोपनिषत् ३.४.१) इति श्रुतेः । किं च सर्वस्यास्य बाह्यतोऽपि कगु वर्तते । अन्तर्बहिश्च तत्सर्वं व्याप्य नारायणः स्थितः (महानारायणोपनिषत् ११.६) इति, पादोऽस्य विश्वा भूतानि, त्रिपादस्यामृतं दिवि (पुरुषसूूक्तम् ३) इति च श्रुतेः । सर्वगतः सर्वव्यापी च आत्मा इति समासार्थः ॥ </p>
<p>इदानीमात्मदर्शनफलमाह द्वाभ्याम् -</p>
<p class="verse" id="6">यस्तु सर्वाणि भूतानि <br />
आत्मन्येवानुपश्यति ।<br />
सर्वभूतेषु चात्मानं <br />
ततो न विजुगुप्सते ॥ ६ ॥</p>
<p>यस्त्विति । तुशब्द आत्महभ्य आत्मज्ञं विशिनष्टि । यस्तु दैवीसंपद्यक्तः साधनानन्तरं सर्वाणि भूतानि जीवजातानि सर्वाण्यपि आत्मनि एव अनुपश्यति अनुभवति साक्षात्करोति सर्वभूतेषु च अन्तर्यामिणम् आत्मानम् अनुपश्यति अपि च तम् आत्मत्वेनानुभूय, `सर्वं मयि वर्तते, अहं च सर्वेषु वर्ते' इति पश्यति, स ततः तद्दर्शनात् पश्चान्न विजुगुप्सते, न घृणां करोति, न किमपि निन्दति इत्यर्थः । उपक्रोशो जुगुप्सा च कुत्सा निन्दा च गर्हणे इत्यमरः ॥</p>
<p>अथवा गुपू रक्षणे । गोप्तुमिच्छा जुगुप्सा रिरक्षिषा । स्वं देहादिकमन्यस्माद् गोप्तुं न प्रयतते इत्यर्थः । एतदेव सर्वात्मदर्शनं सिद्धिवत् साधनमपि भवितुमर्हति । तद्यथा -सर्वभूतस्थमात्मानं सर्वभूतानि चात्मनि । संपश्यन् ब्रह्म परमं याति नान्येन हेतुना ॥ (कैवल्योपनिषत् १०) इति श्रुतेः । यो मां पश्यति सर्वत्र सर्वं च मयि पश्यति । तस्याहं न प्ररेण अननुभूतसर्वात्मना स विजिगुप्स्येत चेत्तर्हि तस्य शोकमोहौ भवेतां, ताभ्यां च प्रतिक्रियेच्छा स्यादिति शङ्कां वारयितुं सर्वात्मदृशो मोहो वा शोको वा नास्तीति विश्वासयन्ती आह-</p>
<p  class="verse" id="7">यस्मिन् सर्वाणि भूतानि <br />
आात्मैवाभूद्विजानतः ।<br />
तत्र को मोहः कश्शोक <br />
एकत्वमनुपश्यतः ॥ ७ ॥</p>
<p>यस्मिन्निति । यस्मिन् काले, समाध्याख्ये अवस्थाविशेषे वा, सर्वाणि भूतानि, आत्मैवाभूत् स्वात्मत्वेनानुभूतानि, `अहमेवेदं सर्वं भूतजातम्' इति, तत्र, तस्मिन् काले, समाधौ वा, एवं विजानतः विशेषेण जानतः साक्षादनुभवतः विज्ञानिनः को मोहः कः शोकः ? मोहशोकौ न स्तः इत्यर्थः आत्मविस्मरणाज्जातोऽनात्मनि सङ्गरूपो मोहः तस्माज्जातोऽनिष्टप्राप्ति-इष्टवियोगजनितः शोकः । सर्वात्मज्ञानाद् द्वैतहानौ एतौ न संभवतः। अथ तदन्यकाले व्युत्थानावस्थायां वा शोकमोहौ भवत इति चेन्न । एकत्वम् अनुपश्यतस्तस्य तौ न स्तो दृष्टैकात्मत्वादेव । अनु पश्चात् सम्यग्दर्शनात् । यदेकत्वं समाधावनुभूतं तत् पश्चादपि अनुवर्तते इत्यर्थः ॥</p>
<p>अत्र `विजानतः' इति शब्दप्रयोगेऽस्ति कश्चिद्विशेषः । यो बहुप्रयासेन समाधिं प्रथमं लभते अस्ति तस्य च्युतिभयः प्रमादात् । तस्य ज्ञानमपि न सुविरूढमूलम् । अतो व्युत्थानावस्थायां कदाचित् शोकमोहसंभवो भवेत् । किं तु यो विज्ञानी स्वेच्छयैव तदवस्थां प्रविशन्नास्ते बाह्याभ्यन्तरभेदभिदः तस्य सर्वदा एकत्वदृष्टि-अनुवर्तनाद् भेदः कुतः ? कुतश्च मोहः शोको वा ? अनुभूत्याख्यं पयोदर्शनमेव कृतवान् ज्ञानी, विज्ञानी तु तत् पायं पायं पीनपरमार्थपरिज्ञानं प्राप्तवानिति हि  तयोर्विशेषः ॥ </p>
<p>आत्मनः स्वरूपलक्षणं विव्रियतेऽधुना -</p>
<p  class="verse" id="8">स पर्यगाच्छुक्रमकायमव्रणम<br />
स्नाविरं शुद्धमपापविद्धम्  ।<br />
कविर्मनीषी परिभूः स्वयंभू-<br />
र्याथातथ्यतोऽर्थान् व्यदधात् शाश्वतीभ्यस्समाभ्यः ॥ ८ ॥</p>
<p>स पर्यगादिति । स आत्मा पर्यगात् सर्वव्यापी । शुक्रं शुभ्रं ज्योतिष्मत् । ज्योतिषामपि ज्योतिष्ट्वात् । अकायम् अरूपं कायेन वै रूपापत्तिः । अव्रणमस्नाविरं स्थूलशरीरविहीनं तस्यैव व्रणस्नाविरादिसंभवात् । शुद्धं सर्वदोषरहितं सर्वोपाधिरहितत्वात् । अत एव अपापविद्धम् । य आत्माऽपहतपाप्मा (छान्दोग्योपनिषत् ८.७.१) इति श्रुतेः । पापं हि धर्माधर्मरूपम् । देहाद्युपाधिरहितस्य, अत एव अजस्य, आत्मनः धर्माधर्मौ न संभवतः । कविः क्रान्तदर्शी सर्वदृक् । गिरिनदिविपिनसमुद्रादि सहितस्य सूर्यचन्द्रग्रहनक्षत्रादियुक्तस्य अत्यन्तकाव्यमयस्य, सहस्रसहस्रकविभिः स्वेषु काव्येषु ईडितस्य, एतस्य जगद्रूपकाव्यस्य रचयितृत्वाद्वा कविः । मनीषी मनसः ईषिता हृषीकेशः । केनेषितं पतति प्रेषितं मनः (केनोपनिषत् १.१) इति श्रुतेः । परिभूः सर्वस्य उपरि भवतीति, सर्वोत्तमः । पुरुषान्न परं किञ्चित् सा काष्ठा सा परा गतिः (कठोपनिषत् ३.११) इति श्रुतेः । स्वयंभूः स्वयमेव भवति, अन्यकारणरहितः इत्यर्थः। शाश्वतीभ्यस्समाभ्यः संवत्सरनामभ्यः प्रजापतिभ्यः । संवत्सरो वै प्रजापतिः (प्रश्नोपनिषत् १.९) इति श्रुतेः । कल्पपर्यन्त-अस्तित्वात् शाश्वतीभ्य इत्युक्तम् । अर्थात् कर्तव्यपदार्थान् याथातथ्यतो यथानुरूपं व्यदधात् विहितवान् इत्यर्थः ॥</p>
<p>अथेदानीं परस्परं विरुद्ध इव दृश्यमानयोः विद्याऽविद्ययोः संभूत्यसंभूत्योः प्रवृत्तिनिवृत्त्योः समतोलनसाधनाय, तयोरनुस्यूत-एकलक्ष्यदर्शनद्वारा बुद्धिभूमौ तयोर्मिलनेन अस्मज्जीवनं यथा पूर्णं भवति इति उपदेष्टुं चैतत् षट्कमारभ्यते । अनादिकालेन मानववर्गो द्विधा विभक्तः । इन्द्रियगोचरमेचज्जगदेव सर्वस्वमिति मत्वा विविधेषु भोगजालेषु गाढमेकवर्गो निमग्नः । अन्यश्च जगदेतत् शप्त्वा वनं प्रविश्य उपवासादिभिः शरीरं कर्शयित्वा आभासतपोभिरात्मानं क्रमेण हत्वा मनोबुद्धिहृदयानि मरुसमीकृत्य पाषाणायितः । द्वावपि श्रेयोमार्गभ्रष्टौ । ईशावासितत्वाज्जगतो नरस्य अनिवार्यकर्मत्वाच्च तयोर्वैषम्यं मरणं तथा साम्यमेव जीवनमिति तारकमन्त्रोऽत्र उपदिश्यते -</p>
<p class="verse" id="9">अन्धं तमः प्रविशन्ति येऽविद्यामुपासते ।<br />
ततो भूय इव ते तमो य उ विद्यायां रताः ॥ ९ ॥</p>
<p>अन्धं तम इति ये केचन अविद्यां विद्यायाः अन्यम् ऋग्वेदादिज्योतिषान्ताम् अक्षराख्यब्रह्मधिगमने निरुपयुक्ताम् अपरामुपासते पूजयन्ति तदेकनिष्ठा भूत्वाऽनुतिष्ठन्ति तेऽन्धं तमः आसुर्य नाम लोकात्मकं स्थावरान्तजन्मरूपम् अनवकाशात्मज्ञानं प्रविशन्ति , प्रकर्षेण विशन्ति । अत्र अविद्याशब्देन आयुर्वेद-धनुर्वेद-रसविद्या-भूतपिशाच-संमोहनविद्या-शिल्पशास्त्र-वास्तुशिल्प-यन्त्रविद्यादीनि सर्वाणि लौकिक-शास्त्राण्यपि ग्रहीतव्यानि ॥</p>
<p>ये उ ये तु विद्यायां पराख्यायाम् अक्षरब्रह्माधिगमोपयुक्तायां रता अभिरता निरतास्ते ततः पूर्वोक्तात् भूय इव महत्तरमेव तमः प्रविशन्ति । इवशब्दः एवार्थे । प्रपञ्चसुखभोगभक्ताः तद्भोगार्जनकारणभूत-अविद्यो-पासकाः पुर्वोक्तप्रथमवर्गीया अन्धं तमः प्रविशन्ति ज्योतिषां ज्योतिर्भूतस्य आत्मनो ज्ञानविहीनत्वात् । अपि ति द्वितीयवर्गीया जगच्छपन शीला मर्वीकृतहृदया रसरहिता रसरहिता रसरूपं सर्वव्यापिनं परमात्मानम् अदृष्ट्वा अन्धतरं तमः प्रविशन्ति उभय-भ्रष्टत्वात् ॥</p>
<p>ननु विद्याशब्देन अक्षरब्रह्माधिगमसाधनभूतपराविद्यैवोक्तेति युष्माभिरेव निरुक्तम् । सा च, ज्योतिषां ज्योतिर्भूतम् आत्मानमेव गमयति न अन्धकारम् । अत एव इव शब्दप्रयोगः । ज्ञानरहितानाम् अज्ञातत्वाद् अन्धतमोरूपकल्पनम् आत्मज्ञानस्य न तु तत्त्वत् इति ॥</p>
<p>मैवम् । ये तु पराविद्यायाः स्वरूपं सम्यक् ज्ञात्वा तामनुतिष्ठन्ति ते ज्योतीरूपमात्मानं लब्ध्वा कृतकृत्या भवन्ति इत्यस्मिन्न किञ्चिदस्ति विवदितव्यम् । अत्र तु न ते परामृष्टाः, किन्तु अस्मदुक्तद्वितीयवर्गीया अज्ञातनिवृत्तिमार्गरहस्या एव । इत ऊर्ध्वं विद्याविद्ययोः फलस्य पृथक्कृतत्वात् , तयोर्मिलनोपदेशाच्च एवमवगम्यते ॥</p>
<p>अथ विद्याविद्ययोः फलं विशिनष्टि -</p>
<p class="verse" id="10">अन्यदेवाहुर्विद्ययाऽन्यदाहुरविद्यया ।<br />
इति शुश्रुम धीराणां ये नस्तद्विचचक्षिरे ॥ १० ॥</p>
<p>अन्यदिति । विद्यया पूर्वोक्तया शरीरकर्शण-इन्द्रियनिरोध-अभ्युदयप्रचेष्टाविहीनत्वादि यत्फलं लभ्यते तदन्यदेव, पृथगेव, अविद्यालब्धफलत्वात् । अविद्यया च पूर्वोक्तया प्रकृतिनियन्त्रणभोगसामग्री-सञ्चयनादिरूपं यत्फलं लभ्यते तदपि अन्यद् विद्याफलात् पृथगेवेति पूर्वाचार्या आहुः । ये पूर्वाचार्या पृथगभ्यस्यमानयोरेतयोरुभयोरपूर्णतां दृष्टवन्तः ये च तन्नो व्याचचक्षिरे विवव्रिरे व्याख्यातवन्तः तेषां धीराणां विज्ञानिनां वचनमेवं शुश्रुम ॥</p>
<p>इदानीम् उभयोर्मेलनं कर्तव्यमिति सकारणमाह -</p>
<p class="verse" id="11">विद्यां चाविद्यां च यस्तद्वेदोभयं सह ।<br />
अविद्यया मृत्युं तीर्त्वा विद्यायाऽमृतमश्नुते ॥ ११ ॥</p>
<p>विद्यां चेति । यस्तु विद्यां परां चाविद्यामपरां जोभयं, न क्रमेण, किं तु सह, वेद जानाति अनुतिष्ठति, सोऽविद्यया मृत्युम् अशनायादिरूपम् । अशनाया हि मृत्युः (बृहदारण्यकोपनिषत् १.२.१) इति श्रुतेः । तीर्त्वा अतिक्रम्य विद्यया आत्मानुभूतिद्वारा अमृतम् अमृतत्वम् अश्नुते प्राप्नोति । प्रपञ्चविज्ञानेन अन्नवसनवसत्यादीन् लब्ध्वा अशनायादिमृत्युकारणं विनिवर्त्य परात्मानुभूतिरूपया विद्यया अमृतत्वं मोक्षं लभते इत्यर्थः । बहुषु प्रपञ्चविज्ञानेषु यद्यत् साधनानुकूलं तत्तदेव हंसक्षीरन्यायेन वृणुयादिति मन्तव्यम् ॥</p>
<p>ननु विद्यया देवलोकः, कर्मणा पितृलोकः (बृहदारण्यकोपनिषत् १.५.१६) इति श्रुतेः, विद्याशब्देन देवलोकप्राप्तिसाधनानि उपासनानि, तथा अविद्याशब्देन तद्विपरीतं कर्म पितृलोकसाधकम् अग्निहोत्रादिकम् उक्तमिति । तदैव श्लोकत्रयव्याख्यानमुपपन्नं भवति । विद्याफलं देवलोकः, कर्मफलं पितृलोकश्च परस्परं भिद्येते । स्वाभाविकं कर्मज्ञानमेव मृत्युः देवतात्मभाव एव अमृतत्वमिति चेत् ॥</p>
<p>न; एतद्रत्नं द्वादशवार्ताकार्घं न ज्याय इति वार्ताकुविक्रयिणो वचनवदेव युष्माकं श्रुतिगणनेति वदामः । परमेश्वरज्ञानं तत्प्राप्तिमार्गं च बोधयन्ती श्रुतिः महोद्यमादूर्ध्वं सामान्यं कर्म वा साधारणानि उपासनानि वा आपेक्षिकम् अमृतत्वं वा उपदिशतीति वचनं हास्यास्पदं न खलु ? अभ्युपगते युष्मत्तर्के विना प्रथममन्त्रं कुत्रचिदपि श्रेयःप्राप्तिमार्गो न निर्दिष्टः समग्रश्रुतौ इति अनुमातव्यम् । अनुपपन्नमेव तत् । अतोऽलं श्रमेण ॥</p>
<p>तदेव प्रकारान्तरेण आह-</p>
<p class="verse" id="12">अन्धं तमः प्रविशन्ति <br />
येऽसंभूतिमुपासते ।<br />
ततो भूय इव ते तमो <br />
य उ संभूत्यां रताः ॥ १२ ॥</p>
<p>अन्धं तम इति । ये केचन असंभूतिमुपासते । भूतिरस्तित्वम् । संभूतिः सम्यगस्तित्वं सत्स्वरूपं सदाख्यं सद्वस्तु परं ब्रह्मेत्यर्थः । असंभूतिः संभूतेरन्या स्वतोऽस्तित्वरहिता परिणामात्मिका जगद्रूपा । ये केचन असंभूति परिणामात्मकं जगत् उपासते तत् ईशावासितव्यमिति अविज्ञाय, तत् स्वतन्त्रं तदेव सर्वस्वमिति मत्वा तत्पूजयन्ति, अर्थात् चार्वाका इव भवन्ति इत्यर्थः । तेऽन्धं तमः प्रविशान्तीति पूर्ववत् ॥</p>
<p>अपि तु ये संभूत्यां रताः, ब्रह्ममयमेव एतज्जगत् इत्यविज्ञाय, जगतोऽन्यत् किञ्चिदव्यक्तं तत्त्वमस्तीति भ्रमित्वा पूर्वोक्तप्रकारेण जगत् शप्त्वा शरीरकर्शनादिरूपं तपो ये कुर्वन्ति मूढग्राहास्तेऽव्यक्ताभिरतचेतसः ततो भूय इव महत्तरमेव तमः प्रविशन्ति उभयभ्रष्टत्वात् । परस्मिन् ब्रह्मणि रतानाम् अन्धकारप्रवेशानुपपत्तेः एवमेव व्याख्येयमिहापि ॥</p>
<p>अथ फलफृथक्करणम्- </p>
<p class="verse" id="13">अन्यदेवाहुः संभवात्  <br />
अन्यदाहुरसंभवात् ।<br />
इति शुश्रुम धीराणां <br />
ये नस्तद्विचचक्षिरे ॥ १३ ॥</p>
<p>अन्यदिति । संभवात् संभूतेः संभूतिरत्याः अव्यक्तब्रह्मोपासनाद् अपक्वबुद्धीनां साहसिनां यत्फलं लभ्यते शरीरपीडनादिरूपं तदन्यदेव असंभवफलात् । असंभवात् असंभूतेः असंभूत्युपासनात् जगत्सर्वस्वभ्रमात् यत्फलं प्रकृतिनियन्त्रणभोगसामग्रीसञ्चयनादिरूपं लभ्यते तदन्यदेव, संभूतिरतिफलात् इति पूर्वाचार्या आहुः, उक्तवन्तः । ये नस्तद्विचचक्षिरे तेषां धीराणां वचनमेवं शुश्रुम ॥</p>
<p>अथ महानुष्ठानमुभयोरुच्यते -</p>
<p class="verse" id="14">संभूतिं च विनाशं च <br />
यस्तद्वेदोभयं सह ।<br />
विनाशेन मृत्युं तीर्त्वा<br />
 संभूत्याऽमृतमश्नुते ॥ १४ ॥</p>
<p>संभूतिमिति । यस्तु संभूर्ति सच्चित्स्वरूपं सर्वव्यापिणं ब्रह्म च विनाशं विनाशस्वभावं परिणामात्मकं जगच्च उभयं सह वेद ब्रह्मैव जगद्रूपेण अभिव्यक्तं जगान्नियामकं चेति मत्वा जगत्साहाय्यं स्वीकरोति जगद्धितमाचरति तदन्तर्यमामिणं ब्रह्म साक्षात्करोति स विनाशेन जगत्सहायेन अशनायादिरूपं प्राणधारणप्रत्यनीकं मृत्युं तीर्त्वा अतीत्य संभूत्या ब्रह्मप्राप्त्या अमृतमश्नुते ॥</p>
<p>ननु संन्यासिबन्धव एव यूयमिति दृश्यते । कृतं न खलु मूलोच्छेदनं युष्मभिरेव एतस्य षट्कस्य व्याख्यया ? ब्रह्मप्राण्तये एषणात्रयत्यागसर्वकर्मसंन्यासपूर्वकं पारिव्राज्यं शून्यागार-देवतायतन-वन-नदीपुलिनादि-आश्रयणं भिक्षाचर्यम् आसुप्तेरामृतेः वेदान्तचिन्तनात् कालनयनमित्यादि विहितिमिति प्रसिद्धमेव । ब्रह्मसंस्थोऽमृतत्वमेति (छान्दोग्योपनिषत् २.२३.१) इत्यादिश्रुतेः संन्यासादेव साक्षान्मोक्षः इति च अवगम्यते । युष्मादव्याख्या यदि अभ्युपगम्येत, तर्हि निवृत्तिमार्गो निवर्त्येत यतिसंप्रदायश्च विच्छिद्येत इति चेत् ॥</p>
<p>नूनं नैव जानीमहे स्म अत्रभवतां वाद-वैखरी-वैचक्षण्यम् । निगृहीता अपि वयं युष्मच्छब्द-जालात् मशकवद्वा मृगराजवद्वा आत्मनो मोक्षयिष्यामः ! भवतु ! </p>
<p>तत्र तावत्  ब्रह्मसंस्थश्रुतिमाश्रित्य संन्यासादेव साक्षान्मोक्षः इति यदुक्तं तदेव असत् प्रमाणाभावत् । त्रयो धर्मस्कन्धा यज्ञोऽध्ययनं दानमिति प्रथमः । तप एव द्वितीयः ब्रह्मचारी आचार्यकुलवासी तृतीयोऽत्यन्तमाचार्यकुलेऽवसादयन् । सर्व एते पुण्यलोका भवन्ति । ब्रह्मसंस्थोऽमृतत्वमेति ॥ (छान्दोग्योपनिषत् २.२३.१) इत्येव पूर्णं श्रुतिवाक्यम् । यज्ञादिना गृहमेधी, तपसा वानप्रस्थो ब्रह्मचारीत्यादिना नैष्ठिक ब्रह्मचारी च गृह्यन्ते । चतुर्थस्य अनुक्तत्वात् तपश्शब्देनैव यतिर्ग्रहीतव्यः । एतेषां चतुर्णां मध्ये यो ब्रह्मसंस्थः सोऽमृतत्वमेति, इतरे तु पुण्यलोकगामिनो भवन्ति इत्येव स्पष्टं प्रतीयते । तर्कबलमवलंब्य एतत्पीडयित्वा यःकश्चिदर्थोऽपेक्षितस्तं सर्वं सवितुं शक्यते । ब्रह्मसंस्था ब्रह्मनिष्ठा । यः स्वार्थबुद्धिं परिहृत्य स्वाश्रमविहितं कर्म ब्रह्मार्पणबुद्ध्या करोति ब्रह्मणि निष्ठमानसश्च भवति स ब्रह्म साक्षात्कृत्य अमृतत्वं विन्दत इत्येव सरलार्थः ॥</p>
<p>ननु ब्रह्मसंस्थो ब्रह्मज्ञानी । अद्वैतब्रह्मज्ञानात् कर्तृ-करण-उपादान-भोक्तृत्वादि-सकल-द्वैतजातस्य उपमर्दनात् । विगनितकर्मैव सः । अत एव परिव्राडिति चेत् ।</p>
<p>नमो वयं ब्रह्मसंस्थाय कुर्मः । अपि तु युष्मदीय-ब्रह्मसंस्थसङ्घैः अनादिकालेन सुसेवितं वासुदेवाख्यं भगवन्तमेव अनुसरामो यत्प्रसादेनैव ते ब्रह्मसंस्थत्वं विविदिरे । त्रिषु लोकष्वपि किञ्चन कर्तव्यं नासीत् तथाऽपि तस्य सदा कर्मणि अभिप्रवृत्तत्वं लोकसंग्रहार्थमेव । युष्माकम् अस्माकं च गुरवः श्रीमद्भगवत्पादाचार्या अपि युष्माकम् अस्माकं च उद्धारार्थम् अविरतं लोकसंग्रहाय प्रवृत्ताः । ताननुसृत्य अस्माकं जीवनमपि ब्रह्मसंस्थं भूयादिति इच्छामः । अस्तु ॥</p>
<p>अथ ब्रह्मप्राप्तये पारिव्राज्यं विहितमिति यदुक्तं तत्र विवदितव्यं न किञ्चिदस्ति । अपि तु विना पारिव्राज्यं ब्रह्म नैव प्राप्यत इति न वाच्यम् । तत्प्राप्तये अन्तरायभूतस्य रागादिमनोमलस्य मन-उपाधेर्नैर्मल्यद्वारा हानात् , मेघापायेंऽशुमानिव ब्रह्म स्वत एव प्रकाशते, तच्च मनोनैर्मल्यं चतुर्योगेषु एकतमेनापि साध्यत इति पूर्वमेवोक्तम् ॥ </p>
<p>ननु न कर्मणा न प्रजया धनेन त्यागेनैके अमृतत्वमानशुः (महानारायणोपनिषत् १०.५) इति श्रुतेः संन्यासेनैव अमृतत्वलाभोऽवगम्यत इति चेत् ।</p>
<p>न, एवकारस्य अदर्शनात्, एके इति निर्दिष्टत्वाच्च । एके त्यागेनामृतत्वं विविदुः । अन्ये अन्यप्रकारेण इत्यपि अनुमातुं शक्यते । तत्रैव वेदान्तविज्ञानसुनिश्चितार्थाः संन्यासयोगाद् यतयः शुद्धसत्त्वाः । ते ब्रह्मलोके तु परान्तकाले परामृताः परिमुच्यन्ति सर्वे ॥ (१०.६) इति तेषामपि ब्रह्मलोकगमनं परान्तकाले अमृतत्वं च उक्तमिति न कश्चिदस्ति विशेषो यद्बलात् संन्यासेनैव सद्योमुक्तिरित्यपि वक्तं शक्यते । अतः व्रती वा अव्रती वा, स्नातको वा अस्नातको वा, उत्सन्नाग्निः अनग्निको वा, ब्रह्मचारी वा गृहस्थो वा वनी वाऽथ परिव्राड्वा, यो वै वेद परमात्मानं येन केनापि प्रकारेण स एव अमृतत्वं भजते नान्यः। तस्मात् त्रैवर्णिकं जन्म, सर्वकर्मसंन्यासः, काषायाम्बर-दण्डकमण्डल्वादिधारणपूर्वकं पारिव्राज्यमित्यादीनि अमृतत्वलाभाय आवश्यकानि इत्याग्रहो नैव युज्यते ।</p>
<p>एतेन पारिव्राज्यम् अवमन्यते अस्माभिरिति न मन्तव्यं तत्स्थत्वात् । चतुराश्रमधर्माणां चतुर्थ एव श्रेष्ठो ज्ञानावकाशाधिक्यात् । अपि तु तस्य इति-कर्तव्यताविषये अस्मदीया कल्पना भिद्यते । कामकाञ्चनत्यागे कृते पारिव्राज्यं कृतमेव । अपि तु सर्वकर्मसंन्यासो नैवास्माकं सम्यतः । निषिद्धानां काम्यानां च कर्मणां तु त्यागोऽवश्यं कर्तव्यः । किं तु यज्ञदानतपःकर्म न त्याज्यं कार्यमेव तत् । यज्ञो दानं तपश्चैव पावनानि मनीषिणाम् ॥ एतान्यपि तु कर्माणि सङ्गं त्यक्त्वा फलानि च । कर्तव्यानीति मे पार्थ निश्चितं मतमुत्तमम् ॥ (गीता १८.५.६) इति भगवद्वनात् यज्ञदानतपस्स्थानीयानि सर्वाणि कर्माण्यपि सङ्गानि फलाशां च हित्वा करणीयन्येव आत्मशुद्ध्यर्थम् । ईश्वरप्रीत्यर्थं क्रियमाणां सर्वं कर्म यज्ञ एव । स्वायत्तानां परेषामविद्यमानानाम् आवश्यकवस्तूनां ज्ञानानां च संप्रदानमेव दानम् । इन्द्रियनिग्रह एव तपः । देवपूजनसत्यवचन-मनोनिरोधादिरूपं त्रिविधं तपो वा । एतेन आत्ममोक्षजगद्धिते उभ साध्येते । यदि आत्मनो मोक्षार्थमेव प्रयतेत तर्हि स्वार्थनिष्ठापिशाचिकया ग्रसनसंभवोऽस्ति । आत्मज्ञानमुपेक्ष्य जगद्धितं करिष्यामीति कर्मणि प्रवर्तते चेत् अहितकरणसंभव एव तत्र ज्यायान् अपक्तबुद्धित्वात् । अतः उभयोः सहानुष्ठानमेव श्रेयः ॥</p>
<p>तस्मादेव एतन्मन्त्रषट्कमेवं व्याख्यातम् । अर्घरहितमपि शून्यम् एकसंख्यायाः उत्तमपार्श्वे निहिते सति, दशादिक्रमेण एकसंख्यायाः अर्घं वर्धयति । एवमेव अविद्याशब्दोक्त-अपरा विद्याः यदि पराविद्यया सह युक्तरीत्या मिलिताः तदा मुमुक्षोः पराविद्याभ्यासः सुलभो भवति। सोपानपंक्त्या प्रासादशिखरमारूढस्य प्रेक्षावत्पुरुषस्य शिखरसोपानयोरेकवस्तुर्निर्मितत्वं स्फुटं दृश्यते यथा तथा साक्षात्कृतब्रह्मणो विज्ञानिनो जगतो ब्रह्मत्वमपि करतलामलकवत् प्रकाशत एव । एवं च साधकाः मुमुक्षवस्तस्य विज्ञानिनोऽनुभवजनिते उपदेशे श्रद्धां निधाय असंभूत्याख्यस्य जगतः तिरस्कारमकृत्त्वा तस्य आपातरमणीयमोहजालेषु अपितत्वा हंसक्षीरन्यायेन अविरुद्धांशं गृहीत्वा संभूत्याख्यं ब्रह्म उपासीरन् । एतावदेवोक्तम् अस्मद्व्याख्याने, यदविज्ञाय अथवा अन्यथा विज्ञाय युयुधिरे भवन्तोऽस्माभिस्सहेति । स्वस्ति ॥</p>
<p>ऋते परमात्मनः प्रसादात् तस्य साक्षात्कारो वा मोक्षो वा न सिद्ध्यतीत्यतः मरणकालपठनीयाः तत्प्रार्थनामन्त्राः आरभ्यन्ते । तत्र तावद् आदित्यरूप-भगवत्-प्रार्थनम् -</p>
<p  class="verse" id="15">हिरण्मयेन पात्रेण <br />
सत्यस्यापिहितं मुखम् ।<br />
तत्त्वं पूषन्नपावृणु <br />
सत्यधर्माय दृष्टये ॥ १५ ॥</p>
<p>हिरण्मयेनेति । पूषन् । पोषणात् पूषा । हे जगत्पोषक ! हिरण्मयेन हिरण्यवज्ज्योतिर्मयेण, पात्रेण पात्रमिव दृश्यमानेन वर्तुलाकारेण मण्डलेन, सत्यस्य सत्स्वरूपस्य सदाख्यस्य आदित्यमण्डलस्थ-पुरुषरूपिणो ब्रह्मणः, मुखं तवैव निजस्वरूपम् , अपिहितं तिरोभूतम् । तद्यत् तत् सत्यम् असौ आदित्यः - य एष एतस्मिन्मण्डले पुरुषः (बृहदारण्यकोपनिषत् ५.५.२) इति श्रुतेः । त्वम् । सत्यधर्माय दृष्टये । सत्यं च असौ धर्मश्चेति सत्यधर्मा आदित्यमण्डलस्थ-पुरुषः । ऋतं सत्यं परं ब्रह्म पुरुषं कृष्णापिङ्गलम् (महानारायणोपनिषत् १२.१ ) इति श्रुतेः । तस्मै सत्य-धर्मणे । सत्यदर्मायेति प्रयोगश्छान्दसः । षष्ठ्यर्थे चतुर्थी सत्यधर्मणस्तव दर्शनार्थमिति यावत् । अथवा, सत्यं धर्मो यस्य मम सोऽहं सत्यधर्मा, तस्मै मह्यम् । मम दर्शनसौकर्याय इत्यर्थः । तत्  हिरण्यपिधानम् अपावृणु उपसारय ।आपात-रमणीयं तव हिरण्मयमण्डलमपसृत्य, तव निजस्वरूपं दर्शयेति भावः ॥</p>
<p>तामेव अन्यप्रकारेणाह -</p>
<p  class="verse" id="16">पूषन्नेकर्षे यम सूर्य प्राजापत्य <br />
व्यूह रश्मीन् समूह तेजः ।<br />
यत्ते रूपं कल्याणतमं तत्ते पश्यामि <br />
योऽसावसौ पुरुषः सोऽहमस्मि ॥ १६ ॥</p>
<p>पूषन्निति । जगतः पोषणात् पूषा रविः । स एव एकाकी भूत्वा अन्तरिक्षे ऋषति गच्छति इति एकर्षिः । अद्वैत-ज्ञान-युक्त इति वा । सर्वस्य संयमनाद् यमः । अन्तरो यमयतीति अन्तर्यामीति वा । य आदित्ये तिष्ठन् आदित्यमन्तरो यमयति, एष त आत्मा अन्तर्यामी अमृतः (बृहदारण्यकोपनिषत् ३.८.९) इति श्रुतेः। सूयते सचराचरं जगत् रक्षति चेति सूरः, स एव सूर्यः । प्रजापतेरपत्यं सर्वप्राणिजातम् । अन्तर्यामितया तेषु वर्तत इति प्राजापत्यः । है इत्थं-भूतभगवन् ! अन्तरायान् रश्मीन् व्यूह विगमय । उग्रं तव तेजस्ममूहं उपसंहर ॥</p>
<p>अथ दर्शनं वर्ण्यते । यत् कल्याणतमं मङ्गलतमं ते रूपं तत् तेऽनुग्रहतः पश्यामि पश्यन् आसे । योऽसौ मे दक्षिणेऽक्षिणि पुरुषः यश्च असौ आदित्ये भवः पुरुषः सोऽहमस्मि । य एष एतस्मिन्मण्डले पुरुषः पश्चायं दक्षिणेऽक्षन् पुरुषः तावेतौ अन्योऽन्यस्मिन् प्रतिष्ठितौ (बृहदारण्यकोपनिषत् ५.५.२) इति श्रुतेः ॥</p>
<p>एतदैकात्म्यदर्शनात् पश्चात् आसन्नमृत्युः साधकः स्वमानसं चोदयति- </p>
<p  class="verse" id="17">वायुरनिलममृतमथेदं <br />
भस्मान्तं शरीरम् ।<br />
ओं ३ क्रतो स्मर कृतं स्मर <br />
क्रतो स्मर कृतं स्मर ॥ १७ ॥</p>
<p>वायुरिति । अतेदानीं मम प्राणवायुरनिलम् अमृतं सूत्रात्माख्यां महावायुं प्रतिपद्यतामिति शेषः । तानि मृत्युः श्रमो भूत्वा उपयेमे ...अथेममेव नाप्नोद् योऽयं मध्यमः प्राणः (बृहदारण्यकोपनिषत् १.५.२१) इति श्रुतेः प्राणस्य अमृतत्वम् । एतेन पुनर्जन्म मा भूदित्याशयः सूच्यते । इदं शरीरं तु भस्मान्तमेव । तदपि पुनरुत्थानरहितं विनाशं गच्छत्विति । ओमिति परब्रह्मप्रतीकद्वारा तत्स्मरणम् । ओमित्येकाक्षरं ब्रह्म व्याहरन् मामनुस्मरन् । यः प्रयाति त्यजन्देहं स याति परमां गतिम् ॥ (गीता ८.१३) इति भगवद्वचनात् । क्रतो यज्ञस्वरूप भगवन् ! अहं क्रतुरहं यज्ञः (गीता ९.१६) इति वचनात् ; स्मर मानुग्रहपूर्वकम् । कृतं यत्किञ्चित् त्वत्स्मरणादिकं तत् अधुना स्मर मोक्षप्रदानाय । अथवा क्रतो सङ्कल्परूपमनः! कृतं यत्किञ्चित् भगवत्स्मरणादिकं तत् स्मर । कुतः? अन्तकाले च मामेव स्मरन्मुकत्वा कलेवरम् । यः प्रयाति स मद्धावं याति नास्त्यत्र संशयः ॥ यं यं वाऽपि स्मरन् भावं त्यजत्यन्ते कलेवरम् । तं तमेवैति कौन्तेय सदा तद्भावभावितः ॥ (गीता ८.५.६) इति भगवदुक्तेः द्विरुक्तिरासन्नमृत्युजात-आकुलितत्वं सूचयति मृत्युग्रसनात् पूर्वमेव तत् स्मर श्रेयसे इत्यभिप्रायः ॥</p>
<p>अथ योऽग्निः पाञ्चभौतिकं शरीरं भस्मसात्कुरुते तस्य अन्तर्यामिणो भगवतः प्रार्थनापूर्वकं श्रुतिः उपसंह्रियते -</p>
<p  class="verse" id="18">अग्ने नय सुपथा राये अस्मान् <br />
विश्वानि देव वयुनानि विद्वान् ।<br />
युयोध्यस्मज्जुहुराणमेनो<br />
भूयिष्ठां ते नम उक्तिं विधेम ॥ १८ ॥</p>
<p>अग्ने इति । अग्ने मम शरीरदहनाय उत्सुक अग्निदेव ! अथवा अग्निशब्दे अग्निशरीरस्तदन्तर्यामी भगवानुच्यते । यस्याग्निश्शरीरम् (बृहदारण्यकोपनिषत् ३.८.५) इति श्रुतेः । अस्मान् त्वद्भक्तान् , सुपथा शोभनेन पुनरावृत्तिरहितेन देवयानेन, राये धनाय मोक्षरूपाय नय गमय । हे देव प्रकाशात्मक, ज्ञानस्वरूप ! त्वं विश्वानि सर्वाणि वयुनानि ज्ञानानि कर्माणि च विद्वान् वेद । अत एव सुपथा नयेति प्रार्थना । अपि च अस्मिन् नः सकाशात् , जुहुराणं वञ्चनात्मकं कुटिलम् एनः पापं व्यवहारार्थं ज्ञानतो वाऽज्ञानतो वा आचरितं कृत्याकरण-अकृत्यकरणरूपम् , युयोधि वियोजय विनाशय । सर्वधर्मान्परित्यज्य मामेकं शरणं व्रज । अहं त्वा सर्वपापेभ्यो मोक्षयिष्यामि मा शुचः ॥ (गीता १८.६६) इति भगवदाश्वासनम् । तस्मादेव ते तुभ्यं भूयिष्ठां बहुतरां नम उक्तिं विधेम नमस्कारेण प्रपद्यामहे मृत्युमुकप्रविष्टत्वात् अन्यविधानैः परिचरितुम् अशक्तत्वात् इति भावः ॥</p>
<p class="verse">अल्पव्याख्या समाप्तेयं <br />
विवेकसुखवर्धिनी ।<br />
यत्प्रसादाद्गुरुं वन्दे <br />
रामकृष्णं पुनः पुनः ॥ <br />
हिमाद्रितलभूतेऽस्मिन्नाश्रमे पुण्यकारके ।<br />
विजयाख्ये तिथावेषा सौम्ये वर्षे विनिर्मिता ॥ </p>
<p>इति श्रीमद्विवेकानन्दपुरीपूज्यपादप्रशिष्येण श्रीमद्विरजानन्दपुरीपूज्यपादशिष्येण हर्षानन्दपुरिणा कृतेयमीशावास्योपनिषद्व्याख्या समाप्ता ॥ </p>
<p></p>
<p class="verse">॥ श्री रामकृष्णार्पणमस्तु ॥</p>
<p></p>

 </div>
</body>
</html>
