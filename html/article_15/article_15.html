<!DOCTYPE html>
<html>

<head>
	<meta charset="UTF-8"/>
	<title>दिव्यत्रायपादार्पितपुष्पमञ्जरी</title>
	<link href="../style/reset.css" rel="stylesheet"/>
	<link href="../style/style.css" rel="stylesheet"/>
</head>


<body>

<div id="page">

<p class="article_title">
 रामकृष्णमठस्य आरात्रिकस्तोत्राणि (व्याख्यानसहितानि)
</p>


<p class="title" >
निवेदनम्
</p>

<p>


रामकृष्णमहासङ्घस्य शाखामठेषु 
सायंसन्ध्यासमये त्रीणि स्तोत्राणि 
नियमेन गीयमानानि सन्ति । तानि च 
श्रीमद्विवेकानन्दस्वामिभिः 
कृतं 'श्रीरामकृष्ण-आरात्रिक-गानम्' 
तथा 'श्रीरामकृष्णस्तोत्रम्'; अपि च 
श्रीदेवीमाहात्म्याख्यग्रन्थस्य 
नारायणीस्तुतेरङ्गं 'श्रीदेवीनमनम्' 
('सर्वमङ्गलस्तोत्रम्') । एतैस्सह तत्र तत्र 
केषुचन मठेषु श्रीमदभेदानन्द- 
स्वामिभिर्विरचितं 'श्रीसारदादेवीस्तोत्रम्' 
अपि गीयमानमास्ते । एतानि चत्वारि 
स्तोत्राणि, श्रीमद्रामकृष्णानन्दस्वामिनां 
कृतिं 'श्रीमद्विवेकानन्द- पञ्चकम्' 
च, अत्र संहत्य संस्कृतव्याख्यया 
सह मुद्रितानि । स्तोत्रगान- समकाले 
एव अर्थानुसन्धानमपि भवेच्चेत् 
भगवदुपासनं गाढतरं भूयादिति अस्माकम् 
अभिलाषः । यदि रामकृष्णदेवस्य 
भक्ताः एतत्प्रयत्नेन तुष्टा आनन्दिताश्च 
भवेयुः तर्हि तदस्माकं सौभाग्यमिति 
मत्वा विरमामहे ॥
</p>

<p>
-प्रीयतां नः परमहंसदेवः ।
</p>

<p class="reference">
-इति सज्जनविधेयः
स्वामी हर्षानन्दपुरी
</p>


<p class="numbers" id="1">
१
</p>

<p class="title">
श्रीरामकृष्ण-आरात्रिक-गानम्
</p>

<p>
(मूलं वङ्गभाषायां श्रीमद्विवेकानन्दस्वामिभी 
रचितम्)

चतुर्विधपुरूषार्थसिद्धये, 
तत्रापि परमपुरूषार्थ इति प्रसिद्धस्य 
मोक्षस्यावाप्तये, भक्तिरत्यन्तमुपयुक्तं 
समर्थं सुलभं च साधनमिति प्रसिद्धमेव । 
भक्तिश्च नवविधा-
</p>

<p class="verse">
श्रवणं कीर्तनं विष्णो: स्मरणं पादसेवनम्  । <br/>
अर्चनं वन्दनं दास्यं सख्यमात्मनिवेदनम्  ॥
</p>

<p class="reference">
भागवतम् ७.५.२३
</p>

<p>
इति स्मरणात् । एतस्यां नवविधभक्तौ 
कीर्तनमेव सर्वजन्तुप्रियगानरूपम् । 
गानं तु षडङ्गम् । साहित्यं श्रुती रागो लयस्तालो 
भावना चेति षडङ्गानि । सुमधुरकण्ठगीतमुत्तमषडङ्गयुक्तं 
गानं क्षुद्रजन्तूनां मनांस्यप्याकर्षतीति 
लोकप्रसिद्धौ मुमुक्षूणां भक्तानां 
बिषये तत्परिणामः कियानिति 
किमु वक्तव्यम् ? </p>

<p>उषःकालसायङ्कालयोर्गातस्यैवंविधस्य 
गानस्य परिणामोऽवर्ण- नीयः । अत 
एवोषःकाले सुप्रभातादिरूपं 
गानं सायङ्काले आरात्रिकादि- समये 
भजनसङ्गीतरूपं गानं च तत्र तत्र देवमन्दिरेषु 
दृश्यते ।
</p>

<p>
श्रीमद्विवेकानन्दस्वामिनः 
श्रीरामकृष्णमहासंघस्थापनानन्तरं 
सङ्घाङ्ग- मठानां पूजागृहेषु भजनमन्दिरेषु 
च सायंसन्ध्याकाले भगवद्रामकृष्णदेव- 
स्यार्चनं तथाऽर्चनान्ते गानसहितमारात्रिकं 
च भवेदिति सम्प्रदायं प्रावर्तयन् । 
गानार्थं योग्यं साहित्यं वङ्गभाषायां 
रचयित्वा स्वयमेव रागतालानपि 
संयोजितवन्तः । तदेव खण्डन-भवबन्धन-स्तोत्रम् 
इति सुप्रसिद्धं श्रीरामकृष्णभक्तलोके । 
तज्जपस्तदर्थभावनम् (पातञ्जालयोग- 
सूत्रम् १.२८) इति श्रीपतञ्जालिमहर्षिभिरूक्तरीत्याऽऽरात्रिकगीतेर्गानकाले 
एवार्थानुसन्धानमपि भवेद्यदि तर्हि 
तद्गायनमेव भगवद्रामकृष्णदेवस्य 
नामरूपगुणान् हृदयकमलमध्येऽङ्कयित्वा 
क्रमेण धारणाध्यानसमाधिद्वारा 
तत्साक्षात्कारं साधयितुमप्युपकरोतीत्यारात्रिकगानस्य 
व्यख्यारूप एषोऽल्पप्रयत्नः 
क्रियते ।
</p>

<p>
भगवांछ्रीरामकृष्णस्तु 
'अवतारवरिष्ठः' इति श्रीमद्विवेकानन्द- 
स्वामिभिरेव वार्णितः । 'भगवतः श्रीरामकृष्णदेवस्य 
जीवनकथा किं न रचिता भवद्भिः?' 
इति केनचन पृष्टास्सन्तः, श्रीस्वामिनः, 
'तन्माहात्म्यविषये अत्यल्पं विदितं 
मया । अत एव यदि प्रयत्नः क्रियते 
तर्हि, ''श्रीहरेर्मूर्तिं  निर्मातुं प्रारभ्य अन्ते 
हरिपुङ्गवस्य हनूमतो मूर्ति- निर्माणमिव 
भवेत्''' इति प्रत्युत्तरमुक्तवन्तः । 
एवं सति, अप्रतिम- महिमानं श्रीरामकृष्णरूपिणं 
भगवन्तमधिकृत्य तच्छिष्याग्रेसरैः 
श्रीमद्विवेकानन्दस्वामिभिरेव 
स्वयं रचितस्य भवबन्धनखण्डनशक्ति- 
युक्तम्स्यैतस्य स्तुतिगीतस्य 
व्याख्यानप्रयत्नस्य का वा 
गतिर्भवतीति सर्वभूतगतिः परमात्मैव 
जानाति, अथवा न वा ! किन्त्वेतत् सत्यम्- 
'कुपुत्रो जायेत क्वचिदपि कुमाता 
न भवति' इति न्यायेन, शिशुजल्पितं स्वनाम 
महद्दोषपूरितमपि पिता प्रतिशृणोत्येव 
प्रीत्येति न्यायेन चैतद्व्याख्यानप्रयत्नो 
भगवद्रामकृष्णदेवेन स्वीक्रियत 
एवेति दृढं विश्वस्य वाङ्मयपूजाभावेन 
च प्रारभ्यते-
</p>

<p class="verse">
	खण्डन भवबन्धन जगवन्दन वन्दि तोमाय्  । <br /> 
	निरञ्जान नररूपधर निर्गुण गुणमय्	 ॥ १  ॥
</p>

<p>
खण्डन इति । मूलस्य वङ्गभाषायां 
रचितत्वात् संस्कृतव्याख्यानं 
भाषा- परिवर्तनपूर्वं भवेच्चेत्तर्हि 
सुकरमिति मत्वा प्रतिश्लोकव्याख्यानप्रारम्भे 
तत् कृतम् । खण्डन भवबन्धन = भवबन्धनस्य 
खण्डयिता । जगवन्दन = जगद्वन्द्यः । 
वन्दि तोमाय् = (अहं) त्वां वन्दे । निरञ्जान = 
निरञ्जानः । नररूपधर = नररूपधरः । 
निर्गुण = निर्गुणः । गुणमय् = गुणमयः ॥
</p>

<p>
भवबन्धनस्य खण्डयिता । 
स्वस्याजत्वाजरत्वामरत्वादिरूपमात्म- 
स्वभावं विस्मारयित्वा देहेन्द्रियमनोबुद्ध्याहङ्कारसंघाते 
अनात्मनि जीवं बध्नातीति, अज्ञानमेव बन्धनं 
निखिलबन्धनस्य मूलकारणत्वात् । 
अपि तु कार्यविषयेऽपि कारणशब्दप्रयोगो 
दृष्ट इत्यज्ञानार्थो बन्धनशब्दो रूढ्यार्थे 
बन्धनेऽपि प्रयुक्तः । गर्भवास-जन्म-जरा-रोग-मृत्यु- 
पुर्नजन्मादि-रूपोऽव्याहतसन्ततसंसृतिरेव 
भवः । भवरूपं बन्धनमेव भवबन्धनम् । 
तस्य खण्डयिता नाशयिता श्रीरामकृष्णरूपी 
भगवान् । कथं नाशयति भवबन्धनम् 
? अज्ञाननाशकसमर्थज्ञानदानद्वारा । 
निर्विकल्पसमाधिद्वारा नरेन्द्रस्य 
विषये यथा । अथवा ज्ञानोत्पादन- समर्थायास्तत्सहकारिण्या 
भक्तेर्दानद्वारा यथा गिरीशस्य विषये । 
अथवा परम्परया ज्ञानोत्पादनसमर्थ-मनुष्यत्व-मुमुक्षुत्व-महापुरूषसंश्रय-दान- 
द्वाराऽस्माकं विषये यथा । अथवा स्वसङ्कल्पमात्रेणैव 
येषां केषांचिदपि भवबन्धनं नाशयति 
सर्वज्ञत्व-सर्वशक्तत्वादि-निखिलशक्त्युपेतत्वात् 
परमेश्वरस्य । यमेवैष वृणुते तेन 
लभ्यस्तस्यैष आत्मा विवृणुते तनूं स्वाम् 
(कठोपनिषत् २.२३) इति श्रुतेः । 
जगद्वन्द्यः । निखिलजगत्सु वसतामाब्रह्माकीटपर्यन्तानां 
सर्वप्राणिनां पितृत्वात्, 
जगत्कर्त्रे चतुर्मुख- ब्रह्मणे वेदान् 
दत्वा गुरूरूप ईयते इति च जगद्वन्द्यो 
जगद्वन्दनयोग्यः । निरञ्जानः । 
अञ्जानं मसिः, मलः, पापम् । तद्रहितो निरंजनः 
परमनिर्मलः पवित्रतास्वरूपी परमपावित्र्यदायी 
च । अंजनकरं किमपि पापं यावज्जीवं 
न कृतमरिषड्वर्गरहितत्वात् । 
अथवा कामकाञ्चनरूपमायाधीनः 
पापाधीनो भवतीति प्रसिद्धमेव लोके । 
श्रीरामकृष्णस्य तु मायाधीशत्वात् 
'वञ्चनकामकाञ्चन'त्वात् नित्यनिरंजन 
एव स भवितुमर्हति । नररूपधरः । 
स्वयं नारायणोऽपि नरानुन्मार्गान्निवर्तयित्वा 
ऋजुमार्गे नेतुं नररूपं स्वेच्छया धृतवान् । 
पितुः क्षुदिरामस्य मातुश्चन्द्रमणीदेव्याश्च 
श्रीरामकृष्णजन्मपूर्वं दृष्टान्यतीन्द्रियदर्शनान्यत्र 
स्मर्तव्यानि ।
</p>

<p class="verse">
	त्रेतायां रामरूपेण कृष्णरूपेण 
तत्परे  ।<br/>
	यो जात ईश्वरस्सोऽस्मिन् रामकृष्णः 
कलेवरे ॥
</p>

<p>
इति स्वयं घुष्टं वचनमपि स्मरणीयम् । 
नरजन्मन्येव मोक्षावाप्ति- साध्यत्वात्, 
नराणां तु पुण्याकरणपापकरणप्रवृत्तेश्च 
प्रायशो दृष्टत्वात्, परमकृपालुरीश्वरो 
युगे युगे नररूपं धृत्वा नरानुद्धरतीत्येतदवताररहस्यं 
सर्वास्तिकजनप्रथितम् । नररूपं 
धृतवानपि नारायणस्वरूपं न विस्मृतवानिति 
न विस्मर्तव्यम् । निर्गुणः । गुणो 
रज्जुर्येन पश्वादिः बद्ध्याते । स तु निर्गुणो 
निर्बन्धनः पशुपतित्वात् । अथवा सत्त्वादिगुणत्रया- 
तीतः । अथवा शुक्लादि-श्लक्ष्णादि-परिमलादि-मधुरादि-मृद्वादि- 
सर्वगुणरहितः इन्द्रियातीतस्वभावात्तस्य । 
अत एव, यतो वाचो निवर्तन्ते, अप्राप्य 
मनसा सह (तैत्तरीयोपनिषत् २.९) 
इति तस्यावाङ्मानसगोचरत्वं 
श्रुतिस्मृत्यादिषु वार्णितम् । ''परं ब्रह्मैवानुच्छिष्टं 
सर्वमन्यदन्यथा'' इति भगवद्रामकृष्णदेवेन 
श्रीविद्यासागरं प्रति यदुक्तं 
वचनं तदप्यत्रोदाहर्तुं शक्यते । 
गुणमयः । सर्वरसहीनशुष्ककाष्ठादिवात्किं 
तस्य स्वरूपम् ? न, रसो वै सः (तैत्तिरीयोपनिषत् 
२.७) इति श्रुतेः, रसभरित आनन्द- 
युक्तः, सकलसद्गुणनिदानम्, 
अत एव गुणमयः । एवंगुणविशिष्टं 
त्वामहं वन्दे एतत्सन्ध्यासमय इत्यर्थः ॥
</p>

<p class="verse">
	मोचन-अघदूषण जगभूषण चिद्घनकाय्  । <br />
	ज्ञानाञ्जान विमलनयन वीक्षणे मोह जाय	 ॥ २  ॥
</p>

<p>
मोचन इति । मोचन अघदूषण = 
दूषणयोग्यादघान्मोचयिता । 
जगभूषण = जगतो भूषणम् । चिद्घनकाय् 
= घनीभूतचैतन्यमेव यस्य 
कायः सः । ज्ञानांजन विमलनयन 
= ज्ञानांजनयुक्तमत एव विमलं 
नयनद्वयं यस्य सः । वीक्षणे मोह 
जाय् = एवंगुणविशिष्टनयनद्वारा 
तव वीक्षणादस्माकं मोहो निर्गच्छति ॥ </p>

<p>दूषणयोग्यात् अघात् मोचयिता । 
अंघते गच्छति दानादिना इत्यघ उपपातकम् । 
ब्रह्महत्यादिमहापातकानि 
तु विना भगवत्कृपया प्रायश्चित्तादिना 
न नश्यन्त इत्यतः  'अघ-दूषण' इति शब्दप्रयोगः । 
दूषणयोग्यादघान्महापातकादपि 
मोचयिता । लोकदृष्ट्या महापापीति 
प्रसिद्धोऽपि, आजन्मशुद्धै-र्विवेकानन्दस्वामिभिस्सहैकासन 
उपविश्य तच्छिष्येभ्यः श्रीमत्परमहंसदेवस्य 
वचनान्युपदेष्टुं समर्थो गिरीशचन्द्र 
एवास्योदाहरणम् । स्पर्शमणिस्पर्शेनायो 
यथा सुवर्णं भवति तथैव गिरीशोऽपि भगवद्रामकृष्णकृपाबलात्सत्पुरूषोऽभवत् । 
अथ च 'कल्पतरू' दिने श्रीरामकृष्णभगवाननेकान् 
भक्तान् यदनुजग्राह तदप्यत्र दृष्टान्तः ।</p>

<p>जगभूषणः । भूषणं कुण्डलकेयूरादिरूपमाभरणम् । 
आभरणं च देहसौन्दर्यमधिकं 
करोतीति बालानामपि सुविदितं सत्यम् । 
किन्तु विचार्यमाणे केयूरादि 
नैव भूषणम्, सुवृत्तं शीलमेव हि नैजं भूषणम् । 
कुलं पवित्रं जननी कृतार्था वसुन्धरा 
पुण्यवती च तेन (सूतसंहिता 
२.२०.४५) इत्याद्यभियुक्तवचनमेवंविधसुशीलानां 
विषयेऽपि संयोज- नीयम् । अवतारवरिष्ठः 
श्रीरामकृष्णदेवः सुशीलानां चूडामणिरिति 
जगभूषण एव भवितुमर्हति ।</p>

<p>चिद्घनकायः । परस्य 
ब्रह्मणः स्वरूपं चैतन्यमेव । किन्तु 
मायाशबलत्वं विना एतच्चैतन्यं 
घनीभूत्वा नररूपधारणं कर्तुं नार्हति । 
परमेश्वरस्यावतारविषये कायधारणमेव 
घनीभवनम् । काये वसन्नपि स्वस्वरूपज्ञानत्वेनैव 
सदा तस्य भवनमिति तस्यावतारिणः 
कायश्चिद्- घनकाय एव । </p>

<p>ज्ञानांजनयुक्तविमलनयनः । 
यदंजनेन नयनं लेपितं तद्वर्णयुक्तमेव 
सर्वं जगद् दृश्यत इति प्रसिद्धमेव । 
ज्ञानं सर्वभूतहृद्देशस्थितपरमात्म- 
दर्शनम् । तदेवांजनम् । तद्युक्तं नयनं 
विमलमेव न हि ज्ञानेन सदृशं पवित्रमिह 
विद्यते (गीता ४.३८) इति स्मृतेः । अतो 
ज्ञानांजनयुक्तविमल- नयनः 
श्रीमत्परमहंसदेवः । कालिकामातृसाक्षात्कारसमये 
सर्वं शक्तिमयं जगदिति तेन यदनुभूतं 
तदत्र स्मरणीयम् । अपि च भावमुखे समाधिव्युत्थानयोरन्तराले 
सदा स्थितस्सन् भगवान् परमहंसदेवः 
सर्वं खल्विदं ब्रह्म (छान्दोग्योपनिषत् 
३.१४.१) इति, ईशावास्यमिदं सर्वम् 
(ईशावास्योपनिषत् १) इति 
चैव पश्यति स्म । एतन्नयनद्वारा यदि 
स भक्तान् नः प्रतिवीक्षते तदाऽस्माकं 
मोहस्सद्योऽपनीयते । तस्मादात्मज्ञं 
ह्यर्चयेद् भूतिकामः (मुण्डकोपनिषत् 
३.१.१०) इति श्रुत्युक्तरीत्या यदि 
वयमात्मानुभूतिकामा भूत्वा तमात्मज्ञं 
ह्यर्चयेम तर्हि स ज्ञानांजन- विमलनयनद्वयेनास्मान् 
समीक्षते । मोहस्तु स्वत एव पलायते, उदिते तपने 
तुषारो यथा । मोहोऽस्माकम्; अपि तु आत्मा 
तस्यैव । अतो यदा स स्वात्मानमस्मासु वीक्षितुमिच्छति 
तदाऽस्माकं मोहस्तन्निरोद्धुं कथं समर्थो 
भवेत् ?
</p>

<p class="verse">
	भास्वर-भावसागर चिर उन्मद प्रेमपाथार्  । <br />
	भक्तार्जन युगलचरण तारण भवपार्	 ॥ 
३  ॥
</p>

<p>
भास्वर इति । भास्वरभावसागर = 
भास्वराणां भावानां सागरः । चिर- उन्मद = 
चिरमुन्मत्तः । प्रेमपाथार् = 
प्रेमसागरः । भक्तार्जन-युगलचरण 
=भक्तैरर्जनयोग्ययुगलचरणः । 
तारण भवपार् = भवस्य पारात्तारयिता ॥

भास्वरभावसागरः । हृद्यनुभूतो 
रागादिमनोविकार एव भावः । एष भावस्तु 
भास्वरो वा तामसो वा । कामाद्यरिषड्वर्गस्तामस 
आत्महनन- द्वारान्धेन तमसाऽऽवृतान् 
लोकान्गमयतीति (ईशावास्योपनिषत् 
३) । भगवदनुरागप्राण्यनुकम्पादिर्भास्वरः, 
चित्तशुद्धिद्वारा भास्वरं भासुर- 
मात्मज्योतियुक्तं तद्विष्णोः 
परमं पदं गमयतीति । एतेषां भास्वराणां ज्ञानभक्तिवैराग्यसत्यप्रेमादीनां 
भावानां सागरः सागरवदपारः । तीव्रज्ञानभक्तियोगसाधनकाले 
विवेकवैराग्यशमादिषट्कमुमुक्षुत्व- 
शान्तदास्यवात्सल्यमधुरसविकल्पकनिर्विकल्पकादीन् 
अनेकान् भावान् प्रदार्शितवान् । सिद्धेरनन्तरं 
शिष्योपदेशकाले तत्तच्छिष्योचितान् 
विविधान् भावान् प्रकटयति स्म । 
भजनगानसमये गानमूलान् भावा- 
ननुभूय स्वात्मनि तानभिव्यंजयति 
स्म । अत एव भास्वरभावसागरः । विविधप्रवृत्तियुक्ता 
भक्ता एतस्माद् भावसागरात् स्वस्वहृदयकुम्भपूरं 
स्वोचितं भावजलं नयन्ति स्म । चिरमुन्मत्तः । 
सदोन्मत्तो भगवत्प्रेम्णा । कामिनीकांचनासक्ता 
जनास्तत्प्राप्तये तत्प्राप्तेरनन्तरं 
वोन्मत्ता भवन्तीति लोकप्रसिद्धिः । </p>

<p>किन्तु भवबन्धनस्य खण्डयिता 
दूष्यादघान्मोचयिता ज्ञानांजन- 
विमलनयनयुक्तो भास्वरभावसागरो 
भगवान् श्रीरामकृष्णदेवः सदा 
स्वेमहिम्नि प्रतिष्ठितत्वात् स्वात्मनि 
परमप्रेमयुक्तत्वाच्च चिरं 
भगवदुन्मत्त एव भवितुमर्हति नान्यथा । 
बाल्यादारभ्य महासमाधि- पर्यन्तमेष 
भगवदुन्मादो मुहुर्मुहुः प्रदार्शित इति 
न प्रपञ्चयिष्यतेऽति- सहजत्वात् । 
अत एव प्रेमसागरः । यः कश्चिदपि 
प्रथमसन्दर्शनवेलाया- मेव 
तेन प्रेम्णाऽऽकार्षितवान् । तेनैवोक्ता 
मयूरमादकद्रव्यकथाऽत्रोचितो 
दृष्टान्तः । </p>

<p>भक्तार्जनयुगलचरणः । 
भवस्य पारात् तारयिता च । भवसागर- 
तितीर्षव एव भक्ताः । ते तु भवसागरतारणार्थं 
भगवन्तं भक्त्योपास्य, तच्चरणारविन्दयोः 
प्रपन्ना भूत्वा, तच्चरणयुगलमेव 
सदा हृदि धारयन्तोऽन्ते तद्बलादपारस्य 
भवसागरस्यापि पारं गच्छन्ति । एवं भगवच्चरणयुगलमेव 
भवसागरतारयितृ । तच्चरणयुगलं 
च भक्तैस्सदा प्रार्थ्यत इति भक्तार्जनयोग्यम् । 
तद्यस्य स भक्तार्जनयुगलचरणः । 
स एव भवसागरतारयितेत्यन्यद्व्याख्यानम् ॥
</p>

<p class="verse">
	जृम्भित युग ईश्वर जगदीश्वर योगसहाय्   । <br />
	निरोधन समाहितमन निरखि तव कृपाय्  ॥ 
४  ॥
</p>

<p>
जृम्भित इति । जृम्भित युग-ईश्वर = एतद्युगस्येश्वररूपेणावताररूपेण 
जृम्भितः प्रकटीभूतः । जगदीश्वर 
= जगदीश्वरः । योगसहाय् = योगसहायः । 
निरोधन = निरूद्धचित्तः । समाहितमन 
= समाहितमनाः । निरखि = पश्यामि । 
तव कृपाय् = तव कृपाबलात् ॥</p>

<p>त्वं जगदीश्वरो निखिलभुवनानां 
तेषु वसतां सर्वजन्तूनामपि सदा सर्वविधैरपीश्वरोऽव्याहतशक्तिमान् 
स्वामी । अपि तु श्रीकृष्णावतारे त्वयैवोक्तरीत्या 
यदा धर्मोऽधर्मेणाभिभूय ग्लायति 
त्वं परमपदादि- हावतीर्य दुष्टशिक्षणं 
शिष्टपालनं कृत्वा धर्मं पुनः प्रतिष्ठापयसि । 
एवं च युगे युगे तवावतारस्तत्र तत्र 
दार्शितः । एतद्युगेऽपि त्वमवतीर्य तवेश्वरत्वं 
प्रकटीकृतवान् । किन्त्वस्ति 
कश्चिन्महाविशेष एतस्मिन्नव- 
तारे । परमपुरूषार्थप्राप्तये 
योगमार्गे प्रवृत्तानां मुमुक्षूणां तत्तद्योगोचितं 
साहाय्यं कर्तुमेवावतीर्णो न केवलं 
दुष्टशिक्षणशिष्टपरिपालनार्थम् । 
तच्च तव शिष्याग्रेसरैः श्रीमद्विवेकानन्दस्वामिभिस्सन्मार्गे 
राजवर्गप्रचोदनद्वारा कृतम् । 
योगसाहाय्यं तु प्रत्यक्षसाधनेन 
सिद्ध्या च प्रदत्तम् । स्वपदाश्रितानां 
सर्वविधसाधकानामपि तत्तदुचितयोगमार्गं 
दर्शयित्वा योगान्तरायविषये 
ज्ञानं प्रतियोगिविज्ञानं सिद्धिस्वरूपं 
चोक्त्वा साहाय्यं ददौ स दक्षिणेश्वरेश्वरः । 
शरीरत्यागादूर्ध्वमपि, अद्यापि, तत्साहाय्यं 
मुमुक्षुभ्यो भक्तेभ्यो दीयत एव, तत्कथाध्ययनेन 
तन्नामग्रहणद्वारा च । निरूद्धचित्तः 
कृतकृत्यत्वात् । अत एव समाहितमनाः । 
झटिति समाधौ निमज्जनस्वभावात् । 
तव कृपाबलात् पश्यामि । किं पश्यामि? 
'त्वं जगदीश्वरः, योगमार्गे प्रवृत्तानां 
सहायतां दातुमिदानीन्तनयुगेऽवतीर्णः' 
इति । एतद्दर्शनं तु तवानन्तकृपाबलादेव 
साध्यम् । अथवा-तव कृपाबलादहं चित्तवृत्तिनिरोधं 
कृत्वा समाहितमना भूत्वा त्वां मम हृदयकमलमध्ये 
पश्यामीत्यन्यद् व्याख्यानम् ॥
</p>

<p class="verse">
	भञ्जान दुःखगञ्जान करूणाघन 
कर्मकठोर्  । <br/ >
	प्राणार्पण जगततारण कृन्तन कलिडोर्	 ॥ 
५  ॥
</p>

<p>
भञ्जान इति । दुःखगञ्जान भञ्जान 
= गञ्जानयोग्यस्य निन्दनयोग्यस्य 
दुःखस्य भञ्जाको नाशयिता । करूणाघन 
= करूणाघनः । कर्मकठोर् 
= कठोर- कर्मकर्ता । प्राणार्पण 
जगत-तारण = जगतस्तारणार्थं स्वस्य 
प्राणा- नप्यार्पितवान् । कृन्तन कलिडोर् 
= कलेः कलिपुरूषस्य कलियुगस्य 
वा पाशं बन्धनं कृन्तयितुं छेत्तुं समर्थः ॥</p>

<p>'हा कष्टम् ! मा मा भून्मे दुःखम्!' इति सर्वस्यापि 
प्राणिजातस्य, पूर्वकृतपापफलमपि 
दुःखं गञ्जानमेव निन्द्यमेव भवति । एतद्दुःखं 
परमकृपालुना परमेश्वरेणैवापनेतुं 
साध्यं कर्माध्यक्षत्वात्तस्य । यो 
राजाऽपराधिने दण्डं विधाय तदनन्तरमपराधिनि 
पश्चात्तापतप्ते तं यथा स्वयमेवापवहति 
तथैवेहापि स्यात् । कुतो 'दुःखगञ्जानभञ्जानः'? 
करूणा- धन एव सः । घनीभूतकरूणास्वरूपः । 
जीवजातं प्रति विना करूणया भगवतोऽवतारो 
न साध्यः । एतस्य करूणास्वभावस्य 
भगवतो विशेष- गुणत्वात् सर्वेष्ववतारपुरूषेषु 
स स्पष्टं दृश्यते । श्रीराम-कृष्ण-बुद्ध- क्रिस्त-शङ्कर-रामानुज-मध्व-महम्मदादयस्सर्वेऽवतारपुरूषा 
आचार्याश्च परमकृपाचोदिता 
एव लोकसंग्रहार्थमुद्युक्ताः । 
अतः श्रीरामकृष्ण- परमहंसदेवेऽपि 
सा कृपा दृष्टैव । सा च करूणा श्रीमद्विवेकानन्द- 
ब्रह्मानन्दादि-सच्छिष्याणां प्रति 
यथा प्रवाहिता तथैव जगद्दृष्ट्यामति- 
निकृष्ट इति परिगणितस्यान्त्यजातिजातस्य 
रसिकं प्रत्यपि प्रवहितेत्यतस्स 
भगवान् श्रीरामकृष्णदेवः करूणाघन 
एव भवितुमर्हति ।
</p>

<p>
कठोरकर्मकर्ता । 
अतिदुष्करकर्मकर्ता । कालिकामातृदर्शनार्थं 
कृतात् प्रथमसाधनादारभ्य षोडशीपूजान्तं 
तेन कृतानि सकलविध- साधनानि, 
विशेषतस्तन्त्रसाधनानि वेदान्तसाधनं 
चात्युत्तमसाधकाना- मप्यतीव 
दुष्करमित्यतः 'कठोरकर्मकर्ता' । 
अत्युत्तमसाधकानां श्रीमद्विवेकानन्दस्वामिनामपि 
स्वकृपयैव दत्तं निर्विकल्पसमाध्यनुभवं 
पुनरतीव लीलया स्वस्मिन्समाकृष्य 
तालीभूतमिव कृतं तेनेत्यतः 'कठोरकर्मकर्ता' । 
अतीव सामान्यान् 'जायस्व-म्रियस्व'-प्रकृतीन् 
पुनः पुनः संसरणशीलान् अस्मत्सदृशान्नरान् 
स्वपादौ प्रत्याकृष्य भक्त- कल्पानकरोदिति 
यत्तदपि कठोरकर्मकर्तृत्वं 
न खलु? जगत्तारणार्थं प्राणानार्पितवान् । 
जगतस्तारणमपायादिभ्यो रक्षणं 
द्विविधम्- तत्तदपायापनयनेन 
प्रथमं निर्वर्त्यते । द्वितीयं तु सर्वापायापनयनोपायभूतां 
भगवदनुग्रहरूपां शाक्तिं प्राप्तुं 
याऽऽध्यात्मिकी शक्तिरावश्यिका 
तां जीवजातस्य हृदये जनयित्वा निर्वर्त्यते । 
परमहंसदेवस्य विषये एतदेव प्रधानम् । 
एवंविधस्य तारणस्यार्थं प्राणार्पणं 
कृतवान् । प्राणार्पणमपि पुनर्द्विविधम्-महत्कार्यनिर्वर्तनप्रयत्ने 
मरणं, यथा भगवत एसुक्रिस्तस्य । अथवा 
यावज्जीवं महता परिकरबन्धेन तत्करणं, 
यथा यस्य कस्यचिदपि महात्मनः । 
श्रीरामकृष्णभगवांस्तूभयरीत्याऽपि 
प्राणार्पणं कृतवान् । जीवजातस्याध्यात्मिकाभिवृद्धये 
सन्ततं श्रान्त्वा, तत्कृतान् पापान्स्वदेहे आकृष्यार्बुदरोगव्यथाद्वारा 
तान्नाशयित्वाऽन्तकालेऽपि स्वपादंश्रितानुपदिश्य 
प्राणार्पणं कृतवान्परमकृपालुः 
परमहंसदेवः । नैतावदेव । किन्तु 
यावज्जीवं कृतः कारितोऽनुमोदितश्च 
जगत्तारण- प्रयत्नः स्वदेहपातात् 
परमपि संप्रदायरूपेण प्रवर्तेतेति 
श्रीविवेकानन्दादि- सच्छिष्यमूलं 
श्रीरामकृष्णमहासंघं स्थापितवान् । 
अद्यापि स प्रयत्नस्तेन संघेनाविच्छिन्नस्सन्नास्ते । 
कलिबन्धनकृन्तयिता । अन्नगतप्राणत्वमत 
एव कामकाञ्चनभक्तिः कलियुगस्य 
मुख्यं लक्षणम् । तेनैवारिषड्वर्गो मित्रायितः । 
अनात्मरतिरेव तत्कृतं बन्धनम् । तद्बन्धनस्य 
छेदन- माध्यात्मिकप्रवृत्त्यैव 
भवतीति तत्प्रवर्तनार्थं प्राणार्पणं 
कृतवान् । एवमाध्यात्मिकशक्तेः 
पुनरूज्जीवनेन कलिबन्धनस्य 
कृन्तयिता ॥
</p>

<p class="verse"> 
	वञ्चन कामकाञ्चन अतिनिन्दित 
इन्द्रियराग्  । <br/>
	त्यागीश्वर हे नरवर देह पदे अनुराग्	 ॥ ६  ॥
</p>

<p>
वञ्चन इति । वञ्चन कामकाञ्चन 
= कामं काञ्चनं च जितवान् । अतिनिन्दित 
इन्द्रियराग् = इन्द्रियरागस्त्वया 
अतिनिन्दितः । त्यागीश्वर! हे नरवर ! देह 
= देहि । पदे = पादे । अनुराग् = अनुरागं, 
भक्तिम् ॥ </p>
 
<p>कामं काञ्चनं च वञ्चयति 
वर्जयति, अत एव ते जितवान् । चतुर्विधपुरूषार्थानां 
मध्ये परमपुरूषार्थ एव जीवनस्य 
चरमलक्ष्यमिति मत्वा, तत्प्राप्तये 
उन्मार्गनयनप्रवृत्तियुक्तौ 
कामार्थौ, कामकाञ्चने, जितवान् 
संपूर्णं त्यक्तवान् । सर्वस्त्रीषु मातृभावमापन्नस्सन् 
स्वस्त्रियामपि जगन्मातरं दृष्ट्वा फलहारिणीकालीपूजादिने 
तां षोडशीभावेन पूजितवानिति प्रथमस्य 
कामजयस्योदाहरणम् । लक्ष्मीनारायणनाम्ना 
वर्तकेन दत्तानि दशसहस्ररूप्यकाणि 
सहसा तिरस्कृतानीत्येतद् द्वितीयस्योदाहरणम् । 
अत्यल्पे एते लोकशिक्षणार्थं प्रदार्शिते । 
ईशावास्यमिदं सर्वम् (ईशोपनिषत् 
१), सर्वं खल्विदं ब्रह्म (छान्दोग्योपनिषत् 
३.१४.१), इदं सर्वं यदयमात्मा (बृहदारण्यकोपनिषत् 
४.५.७), वासुदेवः सर्वमिति (गीता ८.१९) 
इत्यादि श्रुतिस्मृतिवाक्यैरूक्तं 
सर्वजगन्मूलं सर्वव्यापिणं सर्वलयस्थानं 
परं ब्रह्माहमेवेति साक्षात्कृतस्य, 
अत एव निखिलद्वैतजातमपश्यतो 
महामहिम्नः कामे वा काञ्चने वाऽऽसक्तिः 
कथं नु भवेत् ? अथवा-ये कामकाञ्चने 
सर्वं जगद्वञ्चयितुं समर्थे तेऽपि 
त्वया वञ्चिते, मायाधीशत्वात्तव 
मायाजन्यत्वात्तयोः । अत एवेन्द्रिय-विषयसंबन्धकृतो 
रागस्त्वयाऽतिनिन्दितः सर्वानर्थमूलत्वात् । 
अत एव त्यागीश्वरस्त्वम् । हे त्यागीश्वर! 
हे नरवर! हे पुरूषोत्तम! 
तव पादपद्मे अनुरागं देहि । यो 
मे रागः सर्वजन्तूनां सहजोऽतिनिन्दित- 
विषयेन्द्रियसंयोगजभोगदिशि 
सदा प्रवृत्तस्स एव धर्मं मोक्षं चानुसृत्य 
तव पादपद्माभ्यामाकृष्टस्सन्ननुरागो 
भक्तिर्भवेत्तव कृपयेति मे 
प्रार्थना ॥
</p>

<p class="verse">
	निर्भय गतसंशय दृढनिश्चयमानसवान्  । <br/>
	निष्कारण भकतशरण त्यजि जातिकुलमान्	 ॥ 
७  ॥
</p>

<p>
निर्भय इति । निर्भय = निर्भयः । 
गतसंशय = गतसंशयः । दृढनिश्चयमानसवान् । 
निष्कारण = निष्कारणः । भकतशरण 
= भक्तानां शरणम् । त्यजि जाति कुल 
मान् = जाति-कुल-मूलं मानं त्यक्तवान् ॥</p>

<p>अभयं वै जनक प्राप्तोऽसि ! 
(बृहदारण्यकोपनिषत् ४.१.४) 
इति याज्ञवल्क्योक्तप्रकारेणाद्वितीयं 
परं ब्रह्म साक्षात्कृतवानत एव त्वं निर्भयः । 
द्वितीयाद्वै भयं भवति खलु? बाल्येऽपि 
सर्वजनभीतिप्रदं श्मशानं गच्छति 
स्म ध्यानाभ्यासाय वैराग्याभ्यासाय 
च । यस्य तत्त्वस्य विषय आत्मनो दृढविश्वासमासीत्तदनुवर्तनसमये 
न बिभेति कुतश्चनेति सुविदितं सर्वैस्तज्जीवनकथाभ्यासिभिः । 
उपदेशकाले च स्वसमीप- मागतजना 
धनाधिकारदर्पादियुक्ता अपि 
तांस्तृणवन्मत्वा श्रवणकठोर- 
मपि तदुचितमादेशं ददाति स्मानुकम्पया । 
एते सर्वे तस्य निर्भयत्वं प्रकटयन्ति । 
गतसर्वसंशयः । अपरोक्षानुभूतेस्तत्त्वविषयकास्सर्वेऽपि 
संशया अत्यन्तं निवृत्ताः । दृढनिश्चयमानसवान् । 
यस्मिन् कास्मिंश्चि- द्विषयेऽपि 
यःकश्चन निश्चय एकदा कृतस्तदपनेतुं 
चतुर्मुखब्रह्माऽपि न समर्थः, सर्वनिश्चयानां 
कालिकामात्रादेशानुसारित्वात् ।
</p>

<p>
पूर्वदत्तवचनानुसारेणोपनयनकाले 
धनीकामारिण्या एव, सम्प्रदाय- 
विरूद्धमपि भिक्षास्वीकरणमत्र 
दृष्टान्तः । तोतापुरीनेतृत्वेऽभ्यस्तवेदान्त- 
साधनविषये भैरवीब्राह्मण्या 
विविधैः प्रकारैर्वारितोऽपि स्वकृतं 
निश्चयं न जहौ । एवमेव करताडनपूर्वकं 
कालिकानामग्रहणं तोतापुरिणाव- 
धीरितमपि नैव त्यक्तवान् । एतावप्यन्यौ 
दृष्टान्तौ । निष्कारणः । कारणं 
मूलं यस्य नास्ति सः, परमेश्वरस्यैव 
सर्वमूलत्वात्तस्य परमेश्वराव- 
तारत्वाच्च । अकारण एव सः । भक्तानां 
शरणम् आश्रयस्थानम् ।अथवा-'निष्कारण-भकत-शरण' 
इत्येकं पदं कृत्वा, 'विना किञ्चिदपि 
कारणं भक्तानां शरणम् आश्रयं 
ददासि, अहेतुककृपासिन्धुरेव 
त्वं न खलु ?' इत्यपि व्याख्या साध्या । 
जाति-कुल-मूलं मानं त्यक्तवान् । 
मानो दर्प आत्मसंभावितत्वम् । स च मानो 
ब्राह्मणादिजात्या वा सत्कुलप्रसूत्या 
वा धनाधिकारसुखभोगावाप्त्या 
वेतरैः कारणैर्वा जायते । एष मानस्त्वहंकारमूलः । 
अहङ्कारश्चाध्यात्मिकप्रगतिपथे 
कण्टकः । अत एव मानस्य मूलोत्पाटनं 
विनाऽऽध्यात्मिकसाधनसिद्ध्याः 
प्रचयो नैव भवति । एवं च श्रीरामकृष्णदेवः 
पञ्चवटीमूले साधनसमये जातिकुलमूलं 
मानं त्यक्तुकामस्सन् वस्त्रं यज्ञोपवीतं 
च विहाय ध्यानमभ्यस्यति स्म । अथवा-उत्तमाधमजातिसत्कुलदुष्कुलमानावमानादि 
सर्वं द्वन्द्वजात- मतीतवान् सर्वभूतस्थितमेकमेवान्तरात्मानं 
पश्यन् ॥
</p>

<p class="verse">
	सम्पद तव श्रीपद भवगोष्पदवारि 
यथाय्  । <br />
	प्रेमार्पण समदर्शन जगजनदुःख जाय्	 ॥ 
८  ॥
</p>

<p>
संपद इति । तव श्रीपद = तव श्रीपादयुग्मम् । 
संपद = सम्पत् । भवृ संसारः । गोष्पदवारि । 
यथाय् = यथा । प्रेमार्पण = प्रेमार्पणम् । 
समदर्शनृ समदर्शनः । जगजनदुःख 
जाय् = जगतो जनानां दुःखं निर्गच्छति ॥</p>

<p>येषां जगतो भक्तजनानां तव श्रीपादयुग्ममेकमात्रा 
संपद् भवति तेषां भवसागरो गोष्पदवारि यथाऽतीव 
सुखेन तर्तुं शक्यते तथा भवति, ततस्तेषां 
सर्वं दुःखं द्रागेव निर्गच्छतीत्यभिप्रायः । </p>

<p>श्रियःपतेः पादयुग्ममपि 
श्रीयुक्तमेव भवितुमर्हति नान्यथा, 
श्री-हर्योरनन्यत्वात्, अग्नितद्दाहकशक्त्योर्यथा । 
धनागमतृष्णायुक्ते गृध्रप्रवृत्तियुक्तेऽस्मिन् 
जगति जनानां धनरूपा सम्पदेवातिप्रिया, 
सर्वे गुणाः काञ्चनमाश्रयन्ति 
(नीतिशतकम् ३३) इत्येव दृढं 
निश्चितत्वात्तैः । अपि तु यथा 'धिग्बलं 
क्षत्रियबलं ब्रह्मतेजोबलं बलम्' 
तथा 'धिग्धनं तदनर्थस्य मूलं सर्वस्य निश्चितम् । 
प्रदातृ परमार्थस्य हरिपादं धनं धनम्' इति 
यदा तैर्निश्चीयते तदा भगवत्पादयुगलमेव 
संपद् भवति, अत एव सैवार्जनयोग्या भवति । 
जगतो भक्तजनानां येषां तव श्रीपादयुग्ममेव 
संपद् भवति तेषामित्यादि कृतव्याख्यानम् । 
प्रेमार्पणम् । कालिकामातरं 
प्रति स्वस्य प्रेमार्पणद्वाराऽऽत्मसमर्पणद्वारा 
च त्वमेव प्रेमाहुतिर्भूतवान् । समदर्शनः 
पण्डितत्वात् । पण्डाऽऽत्मज्ञानं तदस्यास्तीति 
पण्डितः । विद्याविनयसंपन्ने 
ब्राह्मणे गवि हस्तिनि । शुनि चैव श्वपाके 
च पण्डितास्समदार्शिनः ॥ (गीता 
५.१८) इति हि भगवदुक्तिः । समलोष्टाश्म- 
काञ्चनश्च । लोहोत्तमं लोष्टखण्डं 
च समं द्रष्टुं 'टाका माटी, माटी टाका' 
(धनं मृत्पिण्डेन तुल्यं भगवत्साक्षात्कारमार्गेऽनुपयुक्तत्वा- 
दित्यर्थः) इत्युक्त्वा द्वेऽपि गङ्गायामपास्य 
यत्साधनं कृतं तदत्रानु- स्मर्तव्यम् । 
अथवा-'प्रेमार्पण-समदर्शन' इत्येकं 
पदम् । सर्वभूतहृद्देश- स्थित ईश्वरे 
प्रेमार्पणं कृत्वा तत एव समदर्शनमाप्तवान् ॥
</p>

<p class="verse">
नमो नमो प्रभु वाक्यमनातीत 
मनोवचनैकाधार्  । <br/>
ज्योतिर ज्योति उजल हृदि कन्दर तुमि तमोभञ्जानहार्	 ॥९ ॥
</p>

<p>
नमो इति । हे प्रभो! नमो नमो = नमो 
नमः । वाक्यमनातीत = अवाङ्मानसगोचरः । 
मनोवचनैकाधार् = मनसो वचसां 
चैकमात्र आधारः । ज्योतिर ज्योति 
= ज्योतिषः अपि ज्योतिः । उजल = उज्ज्वलः । 
हृदिकन्दर = हृदयकन्दरः । 
तुमि = त्वम् । तमोभञ्जानहार् = तमोहारी ॥ </p>

<p>हे निखिलजगतामेकमात्रप्रभो! 
त्वम् अवाङ्मानसगोचरो निर्गुणत्वाद् 
गुणमयत्वाच्च, नीरूपत्वान्निखिलरूपत्वाच्च । 
एवमप्यस्माकं मनोवचसामेकमात्राधारः । 
श्रोत्रस्य श्रोत्रं मनसो मनो यद्वाचो 
ह वाचं स उ प्राणस्य प्राणः (केनोपनिषत् 
१.२) इति श्रुतेः । यद्वाचाऽनभ्युदितं 
येन वागभ्युद्यते....यन्मनसा न मनुते 
येनाहुर्मनो मतम् । (केनोपनिषत् 
१.५-६) इति च । त्वं ज्योतिषां ज्योतिः । 
तद्देवा ज्योतिषां ज्योति- रायुर्होपासतेऽमृतम् 
(बृहदारण्यकोपनिषत् ४.४.१६) इति 
श्रुतेः । न तत्र सूर्यो भाति न चन्द्रतारकं 
नेमा विद्युतो भान्ति कुतोऽयमग्निः । 
तमेव भान्तमनुभाति सर्वं तस्य भासा सर्वमिदं 
विभाति ॥ (कठोपनिषत् ५.१५) इति 
श्रुतेश्च । एवंभूतः परमात्मा त्वं तमसोऽज्ञानस्य 
'भञ्जानहार्' नाशकारी । अतो मम हृदयकन्दरो 
यथोज्ज्वलो भवति तथा तं कुरू । मम 
हृदयमागत्य तत्र वस । तवागमनादेव 
मम हृदयस्थं घनीभूतमपि तमस्तत्क्षणादेव 
विनश्यति सूर्योदये कालरात्रिर्यथा । 
अयमभिप्रायः- यदा भक्तः 
स्वहृदये प्रभुं परमात्मानं ध्यायति, 
यदा च तद्भक्त्या प्रीणितस्स परमात्मा 
तत्राविर्भवति, हृदयग्रान्थिं भित्त्वाऽनन्तकोटिजन्मचितं 
तमस्सद्यः स विनाशयति । अत एव एवंविधं 
प्रार्थनम् ॥
</p>

<p class="verse">
	धे धे धे लंग रङ्ग भङ्ग बाजे अङ्ग सङ्ग 
मृदङ्ग <br/>
		गायिछे छन्द भकतवृन्द आरति तोमार्  । <br />
	जय जय आरति तोमार्, 
हर हर आरति तोमार् <br />
		शिव शिव आरति तोमार्	 ॥ १०  ॥
</p>

<p>
धे धे धे इति । धे-आदि-भङ्ग-अन्तानि पदान्यनुकरणशब्दाः । 
मृदङ्गेन तत्सङ्गेन सहोपयुक्तानां 
तालाद्यङ्गानां साहाय्येन च 'धे! 
धे! धे! लङ्ग! रङ्ग! भङ्ग!' इत्यादिशब्दान् 
जनयित्वा भक्तवृन्दस्तवारतिच्छन्दः, 
छन्दोबद्धमारात्रिकगानम्, 
'तवारतिर्भवतु! जय! जय! तवारतिर्भवतु! 
हर! हर! तवारतिर्भवतु! शिव! शिव! 
तवारतिर्भवतु!' इति गायति ।
</p>

<p class="verse">
येनैव रामकृष्णेन खण्डितं भवबन्धनम्  । <br />
स्वीकरोतु स मे पुष्पं वाङ्मयं स्वपदेऽर्पितम् ॥</p>

<p>सम्पूर्णमेतद्व्याख्यानम् । एतेन यदि 
श्रीरामकृष्णभक्तवृन्दः सुप्रीणितो 
भवति तर्ह्यात्मानं धन्यं मन्ये ॥
</p>

<p class="numbers" id="2">
२
</p>

<p class="e">
श्रीमद्विवेकानन्दस्वामिरचितम्
</p>

<p class="title">
श्रीरामकृष्णस्तोत्रम्
</p>
<p>इह खलु लोके जनाः प्रायशोऽन्नगतप्राणाः, 
कामिनीकाञ्चनभक्ताः, 
परे तत्त्वे भगवत्यास्तिक्यबुद्धिरहिताः, 
परमपुरूषार्थे उदासीनाः, तं बोध- 
यत्सु श्रुतिस्मृत्यादिष्वश्रद्दधानाश्च 
दृश्यन्ते । तेषां मध्ये केचिदास्तिकाः 
श्रद्धावन्तोऽपि 'भगवत्साक्षात्काराय 
परमवैराग्यपूर्वकं करणीयानि 
बहुविधतपआदीनि साधनानि, तेषु त्वस्माकं 
नास्त्येव शक्तिः' इति चिन्तयन्तः 
शोकसंविग्नमानसा भवेयुः । एवं 
च नास्तिकानां श्रद्धाजननायास्तिकानां 
परमपुरूषार्थप्राप्तयेऽतिसुलभोपायदर्शनाय 
च परमकृपालुर्भगवान् नारायणो 
हरिः स्वमायया शक्त्या पार्षदगणेन 
च साकमिह लोके श्रीरामकृष्णरूपेणावततार । 
नानाविधतपआचरणद्वारा बालैरपि 
सुखेन ग्रहीतुं योग्येनानेकोपमाऽऽख्यायिकायुक्तेनोपदेशवचनेन 
च भगवत्साक्षात्कारमार्गं ददर्श । 
यः परमात्मा साधनानि लीलया कृतवान्, 
यश्च साधने समाप्ते सिद्ध इव बभूव, स एव साध्यः 
सकलसाधनानामेकमात्रलक्ष्यश्चेति 
नैव विस्मर्तव्यम् । ईदृशं परमात्मानं श्रीरामकृष्णस्वरूपं 
स्मृत्वाऽऽबालस्त्रीवृद्धाः सकला अपि 
जनाः परमनिःश्रेयसमाप्नुवन्त्विति 
तस्य शिष्याणामग्रगण्याः श्रीविवेकानन्द- 
स्वामिनः प्रणवप्रणामसहितं 
श्रीरामकृष्णनामान्तःकृत्वैतत् 
स्तोत्रं चक्रुः । दीनानामस्माकं 
दीनबन्धुनि तस्मिन् श्रीरामकृष्णे प्रपात्तिं 
कर्तुं साधनभूतस्य महामन्त्रस्थानीयस्यैतस्य 
स्तोत्रस्य श्रीमद्विवेकानन्दस्वामी 
ऋषिः, वसंततिलका नाम शक्वरी 
छन्दः, श्रीरामकृष्णो देवता, परमपुरूषार्थ- 
सिद्धये जपे विनियोगः । </p>

<p>तत्र तावदाद्यः श्लोकः-
</p>

<p class="verse">
	ॐ ह्रीं ऋतं त्वमचलो गुणजिद्गुणेड्या <br />
		नक्तंदिवं सकरूणं तव पादपद्मम्  । <br  />
	मोहंकषं बहु कृतं न भजे यतोऽहं <br />
		तस्मात्त्वमेव शरणं मम दीनबन्धो	 ॥ १  ॥</p>

<p>ओमिति । त्वमोंकारः, ॐकारप्रतिपाद्यं 
परं ब्रह्म । सोऽयमात्मा- ध्यक्षरमोङ्कारः, 
(माण्डूक्योपनिषत् ८) इति श्रुतेः । 
त्वं ह्रींकारः, ह्रींकार- प्रतिपाद्या 
पराशक्तिः, विना यया परमपि ब्रह्म 
निखिलभुवनजन्मस्थेम- भंगादिलीलासु 
सुतरामसमर्थं भवेत् । तच्चोक्तमाचार्यपादैः
</p>

<p class="verse">
शिवः शक्त्या युक्तो यदि 
भवति शक्तः प्रभवितुं <br />
न चेदेवं देवो न खलु कुशलः स्पन्दितुमपि ।
</p>

<p>
(सौन्दर्यलहरी २) इति । 
अग्नितद्दाहकशक्त्योर्यथैक्यं 
तथैक्यं विद्या- त्परब्रह्मपराशक्त्योरपि । 
श्रुतिरपि देवात्मशाक्तिं स्वगुणैर्निगूढाम् 
(श्वेताश्वतरोपनिषत् ३) इति 
एतमेवार्थं समर्थयति । तस्मात् ॐकार- 
ह्रींकारयोरेकास्मिंछ्रीरामकृष्णे 
प्रयोगो युक्त एव । ऋतं धर्मः 
सत्यं वा येन जगद्धार्यते स्थितिकाले; 
तदपि त्वमेव ऋतं सत्यं परं ब्रह्म (महानारायणोपनिषत्) 
इति श्रुतेः । त्वम् अचलः; न चलतीत्यचलः 
सदा स्वे महिम्नि प्रतिष्ठितः इत्युक्तत्वात् 
(छान्दोग्योपनिषत् ७.१४.२) । अचलोऽयं 
सनातनः इत्युक्तं गीतासु (२.२४) च । 
अथवा रलयोरभेदे सति, अचलशब्दोऽचर 
इत्यपि गृह्येत । न चरति न भक्षयति कर्मफल- 
मित्यचरः कर्माध्यक्षत्वात् । 
अनश्नन्नन्यो अभिचाकशीति (मुण्डकोप- 
निषत् ३.१.१) इति श्रुतिः । त्वम् गुणजित्, 
सत्वादिगुणत्रयातीत इत्यर्थः । 
एवमपि निखिलहेयप्रत्यनीकासंख्येयकल्याणगुणौघानां 
ज्ञानयशस्तेजः- सौशील्यवात्सल्यमार्दवसाम्यकारूण्यमाधुर्यगाम्भीर्यसत्यकामत्वसत्यसङ्क-ल्पत्वादीनां महार्णवत्वात् त्वं 
गुणेड्या ईदृशेभ्यो गुणेभ्यो भक्तगणैर्मुहु- 
र्मुहुरीडितुं संस्तोतुमर्हः । एवंभूतस्य 
तव पादपद्ममपि त्वत्सदृशमेव । 
तच्च सकरूणं करूणायुक्तं 
तव सर्वाङ्गानामपि करूणारसपूरितत्वात् । 
अपि च तत् मोहङ्कषम् अनात्मवस्तुष्वात्मत्वभ्रम 
एव मोहः, तं कषति नाशयतीति मोहंकषमज्ञाननाशकमिति 
यावत् । तव पादपद्मस्मरणमात्रेण 
हि मोहो नश्यति । एवं च तस्य मोहनाशकशक्तौ 
न किञ्चिदपि शङ्क- नीयम् । 
यतो यस्माद् अहं मोहकलिलमग्न 
ईदृशं तव पादपद्मं नक्तंदिवम् 
अहार्निशं न भजे न सेवितवानस्मि तस्माद्धेतोर्बहु 
कृतं बह्वकृत्यादिकं मया 
विहितम् । तस्माद् एव हे दीनबन्धो, 
त्वमेव मम शरणं सर्वप्रकारैः परम 
आश्रयः । अतो रक्ष मां भयंकरभवसागरादित्यर्थः ॥ </p>

<p>पूर्वस्मिन् श्लोके भगवत्स्वरूपमुक्तम् । 
सकरूणयोस्तत्पादयो- 
र्भक्त्यभावाद्बह्वकृत्यादिकं 
विहितमिति गदता भक्तेन तदाश्रयः 
प्रार्थितः । इदानीं स्वास्मिंस्तत्साक्षात्कारसाधनानामभावाद्यद्दुःखमुत्पादितं 
तद्वर्णन- द्वारा परमात्मसंश्रयं 
स प्रार्थयति-
</p>

<p class="verse">
	भक्तिर्भगश्च भजनं भवभेदकारि <br />
		गच्छन्त्यलं सुविपुलं गमनाय तत्त्वम्  । <br />
	वक्त्रोद्धृतोऽपि हृदि मे न च भाति किञ्चित् <br /> 
		तस्मात्त्वमेव शरणं मम दीनबन्धो	 ॥ २  ॥</p>

<p>भक्तिरिति । भक्तिरीश्वरे 
प्रेम । सा च श्रीमद्भागवते एवं वार्णिता-
</p>

<p class="verse">
मद्गुणश्रुतिमात्रेण मयि सर्वगुणाश्रये  । <br />
मनोगतिरविच्छिन्ना यथा गङ्गाऽम्भसोऽम्बुधौ  ॥ <br />
लक्षणं भक्तियोगस्य निर्गुणस्य ह्युदाहृतम्  । <br /> 
अहैतुक्यव्यवहिता या भक्तिः पुरूषोत्तमे  ॥ </p>

<p class="reference">
(३.२९.११,१२)
</p>

<p>
इति । भगो ज्ञानवैराग्यादयः । 
तथा च विष्णुपुराणे-
</p>

<p class="verse">
ऐश्वर्यस्य समग्रस्य धर्मस्य यशसः श्रियः  । <br />
ज्ञानवैराग्ययोश्चैव षण्णां भग इतीरणा  ॥ </p>

<p class="reference">
(६.५.७४)
</p>

<p>
इति । भवभेदकारि भजनं 
संसारनाशकमीश्वरसेवनमर्चनकीर्तनादिना । 
गमनाय परमपुरूषार्थस्य 
मोक्षस्य प्रापणायैतानि सर्वाण्यपि 
सुविपुलं तत्त्वं सकलजगद्व्यापकं 
परं ब्रह्म अलम् अत्यर्थं गच्छन्ति 
गमयन्ति । तादृशं भक्ताग्रेसरमिति 
यावत् । अन्तर्भावितण्यर्थोऽत्र गमिः । 
परब्रह्म- साक्षात्कारद्वारा तादृशो 
भक्ताग्रणीर्निरतिशयानन्दमयं 
मोक्षं लभत इति भावः । अथ भक्तिज्ञानवैराग्यादीनां 
परमपदप्राप्त्युपायभूतानां 
स्वस्मिन्नभावाद् दूयमान आह वक्त्रोद्धृतोऽपीति । 
वक्त्रेण यद्यपि त्वमुद्धृतः मया वारं 
वारं स्तुतः स्तूयमानश्चासि, तथापि 
मे हृदि किञ्चिद् अपि भक्तिज्ञानवैराग्यादि 
नैव भाति । अथवा परमात्मस्वरूपं 
लेशतोऽपि नावभासते; यतोऽहं भक्त्यादि-शून्यमनाः 
केवलं शुकवत् ते गुणकीर्तनमेव 
वक्त्रेण करोमि । एवं दीनोऽहं दयनीयश्चास्मि । 
तस्मादित्यादि व्याख्यातम् । 'हृदये 
न मे भाति किंचित्' इति पाठान्तरम् । तत्र 
लौकिकवृत्तभंगस्तु आर्षत्वात् समाधेयः ॥ </p>

<p>प्रायेण खल्विह जना आशापाशशतैर्बद्धाः । 
एवं सति परमपुरूषार्थ- प्राप्तये 
उपायभूताः सद्गुणा ज्ञानवैराग्यादयो 
नोद्यन्ति सुखेन तेषां हृदये । एवमपीदृशानामेतेषामपि 
परमपुरूषार्थप्राप्त्युपायः 
कश्चिदस्त्येव । कः सः? स्वेषां 
रागादीनां परमात्मैव यथा विषयो भवेत् 
तथा तेषां करणमेव उपायः । एवं कृते 
सति रागादीनि नीरागीक्रियन्ते । 
तदुच्यतेऽधुना-
</p>

<p class="verse">
	तेजस्तरन्ति तरसा त्वयि तृप्ततृष्णाः <br />
		रागे कृते ऋतपथे त्वयि रामकृष्णे  । <br />
	मर्त्यामृतं तव पदं मरणोर्मिनाशं <br />
		तस्मात्त्वमेव शरणं मम दीनबन्धो	 ॥ ३  ॥

<p>तेज इति । ऋतपथे रामकृष्णे 
त्वयि रागे कृते सति, त्वयि तृप्ततृष्णाः 
सन्तः तेजस्तरन्ति तरसा-इत्यन्वयः । 
त्वद्भक्ता इति शेषः । ऋतं च त्वं पन्थाश्चेति, 
ऋतस्य पन्था इति वा ऋतपथः । त्वमेव 
सत्यं सत्यप्राप्तये त्वमेव पन्थाश्चेत्यर्थः । 
ऋतं पन्था यस्येति वा विग्रहः । सदा सत्यमार्गावलम्बी 
त्वमिति भावः । 'हे मातः ! सृष्टिज्ञानं सृष्ट्याज्ञानं 
च शुद्धिरशुद्धिश्च, सदसच्च 
पुण्यं पापं च-एतानि सर्वाणि तवैवास्तु । 
भक्तिमेव प्रयच्छ मे ।' इति प्रार्थयन् 
श्रीरामकृष्णः 'हे मातः! सत्यं चासत्यं 
च तवैवास्तु ।' इति वक्तुं न शशाक । कुतः 
? सत्यस्य परमाश्रयत्वात्, विना 
सत्यं भगवत्साक्षात्कारस्य असाध्यत्वात् । 
तदत्र स्मर्तव्यम् । अत्र कृतयोः ऋतपथशब्दस्य 
व्याख्यानयोः प्रथमव्याख्यानमेव 
ज्यायः । रागः प्रीतिः । तृष्णाः 
कामाः । तरसा शीघ्रम् । तेजः 
शुक्रुं पुनर्जन्मकारणम् । शुक्रुं 
तेजोरेतसी च बीजवीर्येन्द्रियाणि 
च इति अमरकोषः 
(२-६-६२) । तेजस्तरन्ति इत्यनेन 
पुनर्जन्म न विन्दन्तीत्युक्तं भवति । तव 
पदं च मरणोर्मिनाशं संसारमहार्णवस्य 
वीचीर्जनिमृतिरूपा नाशयति; 
मरणशीलानां मर्त्यानाममृतत्वं ददातीति 
तत् मर्त्यामृतम् । अतश्च त्वामेव 
शरणं व्रजामि  ॥ </p> 

<p>परमात्मानं प्रति स्वेषां रागमोहादीनामभिमुखीकरणमपि 
येषां न सिध्यति तेषां काचिदपि चिन्ता 
मा भूत्; यतः श्रीरामकृष्णरूपिणः 
परमात्मनो नामैव सर्वाणि पापानि क्षणमात्रेण 
दग्ध्वाऽक्षयं पुण्यजातं ददाति । तदेतदुच्यते-
</p>

<p class="verse">
	कृत्यं करोति कलुषं कुहकान्तकारि <br />
		ष्णान्तं शिवं सुविमलं तव नाम नाथ  । <br />
	यस्मादहं त्वशरणो जगदेकगम्य <br />
		तस्मात्त्वमेव शरणं मम दीनबन्धो	 ॥ ४  ॥

<p>कृत्यमिति । हे नाथ, 
रामकृष्ण, ष्णान्तं ष्णाक्षरान्तं शिवं 
मङ्गलस्वरूपं कुहकान्तकारि 
कुहकात्मकाया मायाया नाशकं 
तव नाम कलुषं कृत्यं, सुविमलं 
परिशुद्धं करोति । स्पर्शमणिर्यथा 
कार्ष्णायसं काञ्चनीकरोति, 
यथा वा गङ्गाऽऽत्मनि मिलितं कश्मलयुतमपि 
जलं गङ्गीकुरूते तथैव तव नामापि कृत्स्नं 
कलुषं पापजातं पुण्यीकरोति इत्यर्थः । </p>

<p>हे जगदेकगम्य, निखिलजगतामेकमात्रलयस्थान, 
यस्मादहं त्वशरणः शरणहीनो 
यस्माच्च त्वम् अशरणशरण्यस्तस्मात्, 
हे दीनबन्धो, त्वामेव शरणं 
व्रजामि  ॥ </p>

<p>समाप्तेयं स्तुतिः । अत्र प्रतिश्लोकम् 
आद्यपादत्रयस्य क्रमात् प्रथमाक्षरग्रहणेन 
ॐ नमो भगवते रामकृष्णाय 
इति महातारक- मन्त्रोऽवभास्यते ॥
</p>

<p>
अथ नमस्कारः-
</p>

<p class="verse">
	ॐ स्थापकाय च धर्मस्य सर्वधर्मस्वरूपिणे  । <br />
	अवतारवरिष्ठाय रामकृष्णाय ते नमः ॥ </p>

<p>ॐ स्थापकायेति । सर्वधर्मस्वरूपिणे 
सर्वानपि शैववैष्णवशाक्त- वेदान्तक्रैस्तादिधर्मान् 
अनुसृत्य तेषां परस्पर-अविरोधेन एकत्वप्रति- 
पादनात्मकं स्वरूपं स्वयमनुभूतवते; 
मूर्तिमन्तः सर्वे धर्मा इव त्वं राजस इति यावत् । 
धर्मस्य स्थापकाय च, अन्यांश्च 
सर्वधर्मसमन्वयं प्रदर्श्य तादृशं 
धर्मं जगति स्थापितवते । अवतारवरिष्ठाय 
अवतारश्रेष्ठाय रामकृष्णाय 
ते नमः । वरिष्ठशब्दोऽत्र विवेकानन्दर्षेरिष्टदेवतानिष्ठां 
सूचयति । यः श्रीरामरूपेण 
लोकातीतोऽपि लोककल्याणमार्गं 
न जहौ, यश्च श्रीकृष्णरूपेण अर्जुनस्थानीयानामनेकेषां 
प्रपन्नानां मोहकालुष्यं जघान, स एवेह 
श्रीरामकृष्णरूपेणावतीर्णः । 
'यो वै रामो यश्च कृष्णो बभूव स एवात्र 
वसति' इति श्रीरामकृष्णेन स्वयमेवोक्तत्वाच्च 
सुसङ्गत एवायं प्रयोगः । </p>

<p>समाप्तमिदं व्याख्यानम् । एतत्पठनेन 
पाठकानां हृदये श्रीरामकृष्ण- 
रूपिणं परमात्मानं प्रति भक्तिलेशोऽप्युत्पद्यते 
चेद्धन्योऽस्मि ॥
</p>

<p class="numbers" id="3">
३
</p>

<p class="title">
श्रीदेवीनमनम् 
</p>
<p class="e">
(सर्वमङ्गल-स्तोत्रम्)
</p>

<p class="verse">
	जननीं सारदां देवीं रामकृष्णं जगद्गुरूम्  । <br /> 
	पादपद्मे तयोः श्रित्वा नत्वा व्याख्या विधीयते ॥ </p>

<p>देवासुरसंग्रामः पुराणेषु प्रसिद्धः । 
प्रायशोऽसुरा एव देवान् विजित्य तेषां स्थानान्याक्रम्य 
तान् पलायनपरान् कुर्वन्ति स्म । विजितविक्रमा 
नष्टस्थाना देवास्तु आदौ ब्रह्माणं तदनन्तरं 
रूद्रं तत्पश्चाद्विष्णुं च गत्वा तेषां 
त्रिमूर्तानां साहाय्येन असुरान् जित्वा स्वस्थानानि 
पुनः लभन्ते स्म । एकदा महिषासुर इति प्रथितेन 
महिषवत्तमसाऽऽक्रान्तेन असुरराजेन 
पराभूता इन्द्रादयस्सर्वे त्रिमूर्तानामास्थानं 
प्रति यात्रां कृतवन्तः । तत्सन्निधौ तत्कोपप्रचोदितेभ्यो 
देवेभ्यो यानि तेजांसि निस्सृतानि तानि 
संहत्य देवीरूपेणाभिव्यक्तानि । 
सकलभूषणभूषिता सर्वायुधोपेता 
सा देवी महिषासुरं युद्धे निर्जित्य शूलेनाक्रम्य 
तं संजहार । प्रबलशत्रुनाशेन प्रहर्षपुलकोद्गमचारूदेहाः 
प्रणतिनम्रशिरोधरांसाः शक्रादयो 
देवास्तां देवीमतीव भक्त्या स्तुतवन्तः 
(देवीमाहात्म्यम् ४) । पुनर्यदा रक्तबीजा- 
द्यसुरसंघजुष्ट-शुम्भनिशुम्भौ देवलोकं 
देवानामधिकारान् चापजह्रतु- 
स्तदाऽपि सा देवी तौ सपरिवारौ नाशयाञ्चकार । 
एतस्मिन्नवसरेऽपि महदुपकृतस्सुरसंघः 
स्वकृतज्ञतां सूचयितुं तां सर्वलोकमहेश्वरीं 
देवीं तुष्टाव । स्तोत्रमेतत् नारायणीस्तुतिः 
इति सुप्रसिद्धं मार्कण्डेय- पुराणान्तर्गत-देवीमाहात्म्यग्रन्थे 
(अध्यायः-११) । </p>

<p>'सर्वमङ्गलमाङ्गल्ये' इति प्रवृत्तत्वात् 
सर्वमङ्गलस्तोत्रम् इति नामाख्यं 
प्रकृतं 'श्रीदेवीनमनम्' स्तोत्रं नारायणीस्तुतेरङ्गम् । 
तच्च श्रीरामकृष्ण- परमहंसदेवस्य 
देवीभूतायाः श्रीसारदादेव्याः 
स्तोत्रमिति तच्छिष्यसंघैः तद्भक्तवृन्दैश्च 
परिगणितम् । कुतः? षोडशीपूजासमाप्तिकाले 
श्रीरामकृष्णपरमहंसदेवेनैव 
देवीपीठमण्डित-श्रीसारदामातुः 
संस्तुतत्वात् एभिस्त्रिभिः श्लोकैः, 
अत एतद्व्याख्यानमेतद्, दृष्टिपूतम् । </p>

<p>अस्य श्रीसर्वमङ्गलस्तोत्रस्य 
श्रीरामकृष्ण ऋषिः, अनुष्टुप् छन्दः, 
श्रीसारदादेवी देवता, सकलार्तिनाशाय 
सकलार्थसाधनाय समस्त- सन्मङ्गलावाप्त्यर्थं 
च जपे विनियोगः ।
</p>

<p>
अथ स्तोत्रप्रारम्भः-
</p>

<p class="verse">
		ओम् ॥ सर्वमङ्गलमाङ्गल्ये <br />
			शिवे सर्वार्थसाधिके  । <br />
		शरण्ये त्र्यम्बके गौरि <br />
			नारायणि नमोऽस्तु ते	 ॥ १  ॥ </p>

<p>सर्वमङ्गलमाङ्गल्य इति । 
मन्त्रस्थानीयत्वात् अत एव जपे विनियोगात् 
एतत्स्तोत्रस्य ओमिति प्रारम्भः । प्रतिश्लोकान्तेऽनुवार्तितो 
नारायणीशब्दो विशेष्यम् । शेषानि विशेषणानि । 
अतस्स व्याख्येय आदावेव । अथ च सर्वाणि 
पदानि संबोधनप्रथमाविभक्त्यन्तानि 
प्रयुक्तान्यपि व्याख्यानसौकर्याय 
प्रायशः प्रथमाविभक्तिरेव 
परिगृहीता । </p>

<p>नारा आपोऽयनं यस्येति क्षीरसागरशयनः 
परमात्मा नारायणः, तस्येयं शक्तिरिति 
नारायणी । अथवा नराणां समूहो नारम्, 
तदयनं यस्येति नारायणः सर्वान्तर्यामी । 
यद्वा नारस्य जीवसमूहस्य अयनं 
प्रवृत्तिर्यस्मात्स नारायणः, तस्य 
शक्तिः नारायणी, लक्ष्मीः । सरस्वती 
उमा च । ब्रह्मा नारायणः, शिवश्च 
नारायणः इति नारायणोपनिषदि । 
अत एवोच्यते चोत्तरत्र 'सृष्टिस्थितिविनाशानां 
शक्तिभूते' इति । </p>

<p>सर्वमङ्गलमाङ्गल्ये । 
सर्वेषां मङ्गलानां यन्माङ्गल्यं तद्रूपे । 
गोब्राह्मण- सुमङ्गल्यादीनां 
दर्शनं मङ्गलम्; प्रणवोच्चारघण्टानादभेरीताडनादिश्रवणं 
मङ्गलम्; अगुरूचन्दनतुलसीपत्रादीनामाघ्राणनं 
मङ्गलम्; देवपूजार्पित- फलशर्करादीनामास्वादनं 
मङ्गलम्; मातापितृगुर्वादीनां पादस्पर्शनं 
मङ्गलम्; यद्यद् भगवन्तं प्रति मनः 
प्रचोदयति तत्सर्वं मङ्गलमेव । 
सर्वेषामेतेषां मङ्गलानां माङ्गल्यं तत्तद्व्यक्त्यन्तर्गतचैतन्यप्रणीतम् । 
चैतन्यशक्तिस्तु देवी जगन्मातैव । 
चितिरूपेण या कृत्स्नमेतद्व्याप्य 
स्थिता जगत्, नमस्तस्यै नमस्तस्यै नमस्तस्यै 
नमो नमः इत्यत्रैव अपराजितास्तोत्रे 
यदुक्तं तत् स्मर्तव्यम् । </p>

<p>भगवतोऽवतार इति विश्रुतस्य श्रीरामकृष्णदेवस्य 
शक्तिभूतत्वात् ब्रह्मविद् 
ब्रह्मैव भवति (मुण्डकोपनिषत् 
३.२.९) इति न्यायेन च भगवदनुभूतिद्वारा 
भगवति ऐक्यत्वात् श्रीसारदामाताऽपि 
जगन्मातैव । अतस्सा अपि सर्वमङ्गलमाङ्गल्या । 
यस्याश्चरितं जीवनं च पवित्रं या 
पवित्रतास्वरूपिणी अभूत् सा सर्वमङ्गलमाङ्गल्या 
एव भवितुमर्हति नान्यथा । शकृत्संपर्कात् 
आत्मानमपवित्रं मन्यमानां स्नानादिनाऽपि 
परिशुद्धिर्नाप्ता इत्यश्रद्दधानां 
कांचिच्चेटीं प्रति 'मां स्पृश । शुद्धा 
पवित्रा च भविष्यसि' इति यदुक्तं श्रीसारदामात्रा 
तदत्र स्मरणीयम् । </p>

<p>शिवे । सर्वमङ्गलमाङ्गल्यादेव 
शिवे, कल्याणकारिणि! अथवा, शिवा, 
शिवस्य स्त्री पार्वती । हे पार्वति! श्रीरामकृष्णः 
शिव एवेति श्रद्धालोरपि तु सारदामातरं 
तथैव शिवानीति अमन्यमानायाः 
कस्याश्चित् स्त्रीभक्तायाः शिवांकस्थसारदारूपेण 
यद्दर्शनमनुगृहीतं दक्षिणेश्वरे 
तदत्रानुसन्धेयम् ।</p>

<p>सर्वार्थसाधिके । अर्थाः 
चतुर्वर्गपुरूषार्थाः । तेषु धर्मार्थकामरूप- 
त्रिवर्ग-प्राप्तये रक्षणाय च जगन्मातुरनुग्रहोऽत्यावश्यकः । 
मोक्षावाप्तिस्तु तत्कृपां विना नैव भवति । 
ज्ञानिनामपि चेतांसि देवी भगवती हि सा, 
बलादाकृष्य मोहाय महामाया प्रयच्छति, 
.... .... सैषा प्रसन्ना वरदा नृणां भवति मुक्तये 
इत्यस्मिन्नेव ग्रन्थे यत्पूर्वमुक्तं 
तदत्र प्रमाणम् । अतस्सा सर्वार्थसाधिका । 
हे सर्वार्थसाधिके! त्वग्व्रणजर्जरितायाः 
नारीमणेः पूजातीर्थजले हस्तनिमज्जनेन 
तद्व्रणनिवारणम्, सुरापान- परायणपतिना 
परित्यक्तवध्वै उपदिष्टमन्त्रजपमुखेन 
तत्पतेः पापमोचनं पश्चात्तापः 
पत्नीस्वीकारश्च, भगवन्मन्त्रोपदेशेन 
असंख्यातभक्ताना- माध्यात्मिकमहोन्नतिरित्येतानि 
सारदामातृकृतानि बहुविधकार्याणि 
तस्यास्सर्वार्थसाधिकात्वं द्योतयन्ति । 
अथवा-अर्थ आशयोऽभिप्राय उद्देशस्तात्पर्यम् । 
श्रुतिस्मृत्यादीनां वैदिकलौकिकानां 
सर्वेषामपि शास्त्राणामर्थं ग्रहीतुं शुद्धबुद्धिरावश्यका । 
सा च मेधादेवीति विख्याताया देव्याः 
प्रसादादेव सिध्यति । अर्थग्रहणानन्तरमेव 
साधनं सिद्धिश्च भवति । अतस्सा सर्वार्थसाधिका । </p>

<p>शरण्ये । शरणार्हे, आश्रयणीये । 
दैहिकमानसिकेभ्यश्चिन्तादुःख- 
भयादिभ्यः संरक्ष्य यदाश्रयं 
ददाति तच्छरण्यम् । देवी तु सर्वार्थसाधिका । 
अत एव सा शरण्या अपि भवेत् । </p>

<p>त्र्यम्बके । अम्बकं नेत्रम् । त्र्यम्बकस्य 
त्रिणेत्रस्य शिवस्य अर्धाङ्गिनी देव्यपि 
त्र्यम्बकैव । सूर्याचन्द्रमसावग्निश्च 
यस्याः त्रीणि अंबकानि नेत्राणि सा विश्वव्यापिनी 
विश्वरूपिणी देवी त्र्यम्बका । यद्वा-अंबकं 
नेत्रं विद्याया उपलक्षणम् । श्रौतविद्या 
स्मार्तविद्या लौकिकविद्या चेति 
तिस्त्रो विद्या एव त्रीण्यम्बकानि । देवी 
तु त्र्यम्बकैव सकलविद्यास्वरूपत्वात् । 
देव्या अभिव्यक्तित्वात् सारदामाताऽपि 
त्र्यम्बकैव । चर्मचक्षुर्द्वययुता 
वयं सर्वे द्व्याम्बकाः । मातुस्तु भगवदनुभूतेज्ञार्नचक्षुषा 
युक्तत्वात् त्र्यम्बका । तज्जीवनकाले 
श्रीरामकृष्णमहासंघस्य कठिनतरसमस्याः 
तस्या अन्तज्ञार्नेनैव यथा परिह्ताः 
तदत्र उदाहरणीयम् । अथवा-त्रयोऽम्बकाः 
पितरो रक्षका ब्रह्मविष्णुमहेश्वररूपाः 
परिवारभूता यस्याः सा त्र्यम्बका 
महासरस्वती-महालक्ष्मी-महाकालीरूपा 
देवी । त्र्यम्बिकेति पाठे 'अबि शब्दे', पचाद्यच् । 
त्रयोऽम्बा वर्णा अकार-उकार-मकाराः 
प्रतिपादका यस्याः । 'प्रणवप्रतिपाद्या' 
इत्यर्थः । </p>
 
<p>गौरि । गौरवर्णे । श्वेतहिमवतः 
पुत्री श्वेतभस्माच्छादितस्य शिवस्यार्धाङ्गिनी 
गौरी गौरवणzव भवितुमर्हति । गौरवर्णस्तु 
ज्योतिषोऽत एव ज्ञानस्य पवित्रतायाश्च 
संकेतः । ज्योतीरूपिणी ज्ञानस्वरूपिणी 
परमपवित्रस्वरूपिणी चेत्यर्थः । 
श्रीसारदादेव्यास्तु अध्यात्मविद्या- 
प्रदातृत्वात् परमपवित्रजीवनत्वाच्च 
गौरीशब्दस्तस्यामपि संगच्छत एव ।</p>

<p>नारायणि नमोऽस्तु ते । 'हे नारायणि! 
न मः, न मम, सर्वं तवैव' इति भावनया प्रणामाः 
समार्पितास्तव पादपद्मे ।
</p>

<p>
अथ द्वितीयः श्लोकः-
</p>

<p class="verse">
	सृष्टिस्थितिविनाशानां <br />
		शक्तिभूते सनातनि <br />
	गुणाश्रये गुणमये <br />
		नारायणि नमोऽस्तु ते	 ॥ २  ॥ </p>

<p>सृष्टीति । जगतः सृष्टि-स्थिति-संहारकार्याणि 
यया निर्वर्त्यन्ते सा ब्राह्मी-वैष्णवी-माहेश्वरीरूपा 
शक्तिः, तद्भूते, तत्स्वरूपे । देव्या अवतारत्वात् 
देवीविशेषणानि श्रीसारदामातर्यपि 
युज्यन्ते । तस्या जननात् पूर्वं पितू रामचन्द्रस्य 
लक्ष्मीदर्शनं मातुः श्यामासुन्दर्याः 
पार्वतीदर्शनं चात्रानुसन्धेयम् । </p>

<p>सनातनि । नित्ये, शाश्वति । स्वयम्भूः 
परमात्मैव सृष्टेः पूर्वं संहारानन्तरं 
चास्तीति, अतस्सनातन इति वेदान्तसम्मतं 
मतम् । स च अन्तर्हितदाहिकाशक्तिरग्निरिव 
अन्तर्हितसृष्ट्यादिशक्तिरिति वेदान्त- 
मार्गानुसारिणः शाक्तागमस्य 
निगमः । अतस्सा देव्यपि सनातनैव भवितुमर्हति । 
देवीसारदयोरभेदात् साऽपि सनातनी । </p>

<p>गुणाश्रये, गुणमये । सत्त्वरजस्तमांसि 
गुणाः । एते गुणा यामा- श्रिताः सा गुणाश्रया, 
परमप्रकृतित्वात् । अत एव गुणमया 
च । यद्वा गुणा अभयसत्त्वसंशुद्ध्यादिदैवीसंपदो 
ज्ञानवैराग्यादिषड्गुणा वा । एते सर्वे 
गुणाः तामेवाश्रिता यतस्सा सर्वमङ्गलमाङ्गल्या । 
निर्भयत्व-वैराग्य- ज्ञान-मातृवात्सल्य-गुरूशक्त्यादि-अनेक-गुणयुक्तत्वात् 
श्रीसारदा- माताऽपि गुणाश्रया गुणमया 
च । तद्यथा चौरदम्पत्यौ प्रति निर्भयत्व- 
प्रदर्शनम्; 
लक्ष्मीनारायणनामकेन वणिजेन 
दत्तद्रव्यतिरस्कारद्वारा वैराग्यद्योतनम्; 
कोल्पाडानामग्रामस्थस्य आश्रमस्य 
चिकित्सालय- मागतानां मूल्यं 
विना औषधीर्याचमानानाम् अदरिद्राणां 
विषये 'यो याचते स दरिद्र एव!' इति 
शासनेन ज्ञानप्रकाशनम्; सारदानन्दस्वामिन 
आरभ्य अम्जद्गोवत्स-मार्जालकिशोरान्तान् 
सर्वान् जीवान् प्रति दार्शितं मातृवात्सल्यम्; 
मन्त्रदीक्षासमये केभ्यश्चन शिष्येभ्यः 
समाधिदानमूलकं गुरूशक्त्यभिव्यक्तिश्च ॥
</p>

<p class="verse"> 
नारायणि नमोऽस्तु ते ॥
</p>

<p>
अथ चरमश्लोकः-
</p>

<p class="verse">
		शरणागतदीनार्तपरित्राणपरायणे  । <br />
		सर्वस्यार्तिहरे देवि नारायणि नमोऽस्तु ते	 ॥ ३ ॥ </p>

<p>शरणागतेति । शरणागताः । 
के ? दीनाश्च, आर्ताश्च । काम् ? देवीम् । 
किमर्थम् ? आार्तिहरणार्थम् । तामेव किम्? 
सर्वस्य आार्तिहरा परित्राणपरा चेति । दास्यदारिद्य्रादिभिर्हतभाग्या 
दीनाः । व्याधितस्कर- शत्रुव्याघ्रादिभिः 
पीडिता आर्ताः । दीनाश्च आर्ताश्च दीनार्ताः । 
जनिमृतिरूपसंसारदुःखभाजस्तु 
एककाल एव दीनाश्च आर्ताश्चेति तेऽपि 
दीनार्तशब्दसूचिताः देव्याः कृपां 
विना स्वेषां दैन्यं वा आार्तिर्वा नैव नश्यतीति 
श्रद्दधाना देवीं रक्षयित्रीं शरणागताः, 
'रक्ष! रक्ष!' इति प्रपन्नाः । अथवा, शरणागता 
दीना आर्ताश्चेति त्रिवर्गं कर्तुं शक्यते । 
एतत्पक्षे-शरणागता अदीना अनार्ता अपि स्वेषां 
कामनानां पूर्तये देवीमाश्रिता इत्यर्थः । 
तेषां परित्राणनं तु देव्या अभीष्टं स्वेच्छया 
स्वीकृतं कर्तव्यमिति देवी शरणागतदीनार्तपरित्राणपरायणा । 
सर्वस्यार्तिहरे । सर्वस्य दीनानामार्तानां 
शरणागतानां सर्वेषामार्तिहरा, तत्तत्पीडादूरीकर्त्रा 
निमेषादेव सङ्कल्पादेव नाशयित्री ।
</p>

<p>
देवि । द्योतनवती देवी । 
अथवा सृष्ट्यादिरूपक्रीडनशीला 
देवी । 'दिवु क्रीडाविजिगीषाद्युतिस्तुतिमोदमदस्वप्नकान्तिगतिषु' 
इति हि धातुः ।
</p>

<p>
अथ श्रीसारदामातुः शरणागतदीनार्तपरित्राणत्वविषये 
केचिद् दृष्टान्ताः-नफर्-चन्द्र-कोले 
नाम महाशयस्य प्रार्थनानुसारेण 
तस्य मरणोन्मुखपौत्रस्य प्राणरक्षणम्; 
यौवने प्रबलेन्द्रियाकर्षणबलात् 
पातिव्रत्यधर्मात् पतितायाः 
पश्चात्तापेन पूतायाः स्त्रियः मन्त्रदीक्षादानेन 
संगोपनम्; 
महापापैराक्रान्तानां ब्रह्मानन्दादिमहात्मभिरपि 
निराकृतानां त्रयाणां पुरूषाणां शिष्यरूपेण 
स्वीकरणम् इत्यादयः ॥
</p>

<p class="verse">
		नारायणि नमोऽस्तु ते ॥
</p>

<p>
अथ जयकारो नमस्कारश्च 
-
</p>

<p class="verse">
		जय नारायणि नमोऽस्तु ते <br />
		जय नारायणि नमोऽस्तु ते <br />
		जय नारायणि नमोऽस्तु ते <br />
		जय नारायणि नमोऽस्तु ते </p>

<p>जयेति । श्रीरामकृष्णमहासंघस्य 
मठेषु सायंसन्ध्याकाले आरात्रिक- 
गानसमये एतत्सर्वमङ्गलस्तोत्रमपि 
गीयमानमास्ते । तदन्ते 'जय नारायणि 
नमोऽस्तु ते' इति चतुर्वारमाम्रेडितम् । 
कुतश्चतुर्वारम् ? चतुर्विधपुरूषार्थसिद्धये । 
संन्यासिनस्तु चतुर्थपुरूषार्थसिद्धये 
देवीप्रीत्यर्थं च चतुर्वारं गायन्ति । 
एतत्पक्षे चतुस्संख्या गानसौकर्यायैव ॥
</p>

<p class="verse">
	तुष्टैतद्व्याख्यया देवी गानेन 
च जपेन च  । <br />
	ददातु परमां भाक्तिं तस्याश्चरणयोस्सदा  ॥
</P>

<p>
प्रीयतां सा महादेवी  ॥
</p>

<p class="numbers" id="4">
४
</p>

<p class="e">
श्रीमदभेदानन्दस्वामिविरचितम्
</p>
<p class="title">
श्रीसारदादेवीस्तोत्रम्
</p>

<p class="verse">
	माता मे सारदादेवी रामकृष्णप्रभुः 
पिता  । <br />
	बान्धवा निखिला भक्ताः स्वदेशो भुवनत्रयम्  ॥

<p>मातृदेवो भव (तैत्तरीयोपनिषत् 
१.११) इत्यादेशद्वारा मातुः पित्राचार्यातिथिभ्यः 
सर्वेभ्योऽपि श्रैष्ठ्यां दर्शयति श्रुतिः । 
कुपुत्रो जायेत क्वचिदपि कुमाता 
न भवति (देव्यपराधक्षमापणस्तोत्रम्) 
इत्याचार्यवचनं तु प्रसिद्धमेव 
लोके । तत्कर्तृणां यतिवरेण्यानां 
श्रीमच्छङ्करभगव- त्पादाचार्याणां 
मातृभक्तिश्च ततोऽपि प्रसिद्धतरैव । 
अपि च शिशोः शीलनिर्माणावस्थायां 
मातृप्रभावोऽत्यन्तं भवतीति सर्वैरभ्युपगम्यते । 
एवं सति, उपासनार्थं भगवतो मानवसदृशरूपकल्पाना, 
तत्रापि मातृ- विग्रहभावना च सहजैव । 
'दण्डोपाय एव सर्वोत्तमोपायः' इति 
श्रद्धालोः पितुः शासन-शिक्षण-भर्त्सन-तर्जन-दण्डनादि-सहस्रकठिनगुण- 
युक्तत्वात्, मातुश्च शतसहस्रकठिनगुणगणानामेकमात्रप्रतिद्वन्द्विपरम- 
प्रेमरूप-ब्रह्मास्त्रयुक्तत्वाच्च 
शिशुस्थानीयानां सर्वेषां भक्तानां मुमुक्षूणां 
च स्वेषां सकलेष्टार्थसिद्धये 
कैवल्यसौलभ्याय च जगत्पितुरधिकं 
जगन्मातैवेष्टतरा भवेत् ।
</p>

<p>
दृश्यते च परस्य ब्रह्मणो 
जगन्मातृत्वं तत्र तत्र ऋग्वेदोक्त- देवीसूक्तादारभ्य 
मार्कण्डेयपुराणान्तर्गतदेवीमाहात्म्यान्तेषु 
श्रुतिस्मृति- पुराणवाक्येषु । 
अर्वाचीनकाल एव श्रीरामकृष्णपरमहंसदेवोऽपि 
दक्षिणेश्वरक्षेत्रस्थ-श्रीभवतारिणी-कालिकारूपेण 
परं ब्रह्माराध्य तत्साक्षात्कारमाप्तवानिति 
सुज्ञातमेव । भगवान् रामकृष्णदेवस्तु 
परस्य ब्रह्मणः परमात्मानो निखिलजगदन्तर्यामिणः 
श्रीमन्नारायणस्यावतार- विशोष 
इति सहस्रसहस्रभक्तादिभिः 
परिगण्यते परिपूज्यते च । यत्र 
यत्र श्रीमन्नारायणो हरिस्तत्र तत्र तत्त्वतस्तदभिन्ना 
श्रीरपि वर्तेतैवेति न्यायेन श्रीरामकृष्णदेवस्यावतारसमकाल 
एव तदनन्या तदनुरूपा तच्छक्तिरपि 
श्रीमच्छारदाम्बारूपेण इहावततार । 
अस्ति कोऽपि महाविशेषः श्रीशारदामातुरवतारविषये । 
स्वाभाविकानवधिकातिशय- 
रूपसौन्दर्यलावण्यादिसकलान् 
गुणानतीव कौशल्येनाच्छाद्य, 
सच्चारित्र्यमेवैकमात्रमैश्वर्यं 
मन्वानस्य सद्ब्राह्मणस्य वंशे जन्म गृहीत्वा, 
सततं भगवदुन्मादमग्नस्य भर्तुः सेवापरायणा 
भूत्वा, तत्कालानन्तरं चित्रविचित्रचिन्तासङ्कलयुक्तसंसारमध्ये 
स्वेच्छया स्थित्वाऽपि पद्मपत्र- मिवांभस्यद्भुतासङ्गत्वं 
प्रदर्श्य, आर्तार्थार्थिजिज्ञासुज्ञानिभ्यः 
सर्वेभ्योऽपि तत्तदिष्टार्थान् प्रदाय, 
आत्मन इहलोकलीलासमाप्तिकालेऽत्यन्तसरल- 
वचनैरत्यद्भुतं सत्यं द्योतितवत्युर्मातुरवताररहस्यम् 
आपाततः सुलभ- मप्यतिनिगूढमेव । 
एवंभूतायाः श्रीमातुर्यतिसुतानां 
मध्ये पाण्डित्यत्याग- योगभक्तिरूपैः 
बहुभिर्गुणैर्विशिष्टाः श्रीमदभेदानन्दस्वामिनो 
भोगत्याग- योगादिसकलेष्टार्थसिद्धिदां 
तां जगन्मातरमितरेऽपि जनास्तोषयित्वा 
वा_छतफलमाप्नुवन्तु इति परमकृपया 
वीणातालमृदङ्गादिसकल- 
सङ्गीतवाद्यसहितं प्रगीयमानयोग्यं 
स्तोत्रमेतद्रचयांचक्रुः । 
तस्य श्रीशारदामाता देवता । श्रीमदभेदानन्दस्वामी 
ऋषिः । तोटकानुष्टुभुप- जातयश्छन्दांसि । 
जगन्मातुस्तोषणाय सङ्गीतभजनादिषु 
विनियोगः ॥ </p>
<p>
तत्र तावदाद्यः श्लोकस्तोटके-
</p>

<p class="verse">
		प्रकृतिं परमामभयां वरदां <br />
			नररूपधरां जनतापहराम् <br />
		शरणागतसेवकतोषकरीं <br />
			प्रणमामि परां जननीं जगताम्	 ॥ १  ॥ </p>

<p>प्रकृतिमिति । जगतां परां 
जननीं प्रणमामीत्यन्वयः । शेषाणि 
जननीपदस्य विशेषणानि । प्रकृतिः 
कारणं येनेतराणि कार्याणि विकृतिशब्दवाच्यानि 
निर्मायन्ते । परमा प्रकृतिरादिकारणं, 
ताम् । परं ब्रह्मैव निखिलजगतोऽभिन्ननिमित्तोपादान-कारणमिति 
वेदान्तमर्यादा । तदेतत् जन्माद्यस्य 
यतः (ब्रह्मसूत्रम् १.१.२), 
प्रकृतिश्च प्रतिज्ञादृष्टान्तानु- 
परोधात् (ब्र. सू. १.४.२३) इत्यादिसूत्रेषु 
तद्व्याख्यानेषु च करतला- मलकवत् 
स्पष्टीकृतम् । एवमग्नितद्दाहकशक्त्योरिव, 
मधुतन्माधुर्ययोरिव वा परब्रह्मपराप्रकृत्योरभेदे 
सत्यपि, तद्ग्रहीतुमशक्नुवतां, 
विना रूपमुपासनेऽसमर्थानां, मन्दमध्यममुमुक्षूणामपेक्ष्य 
तयोर्भेदमिवान्तरमिव कृत्वा, 
पराप्रकृतेर्मातृरूपं च कल्पयित्वा 
प्रस्तौति प्रकृतिं परमामिति । अभयामिति । 
न विद्यते भयं यस्यामाश्रितायां 
साऽभया, ताम् । भयं तु संसारः सर्वभयमूलत्वात्तस्य । 
यस्यां साक्षात्कृतायां भयरूपः 
संसारोऽत्यन्तं निवर्तते साऽभया, ताम् । 
अथवा-इष्टवियोगानिष्टप्राप्ति- 
समये यश्चित्तविकारो मुखशोषणशरीरकम्पननीरक्ताननादिलक्षणस्तद् 
भयम् । कालकलेवरकरालवदनारक्ताक्षिज्वलज्जिह्वायुक्तां  त्रिलोक- 
विदारण-तुमुलघोषकारिणीं यां 
कालिकां दृष्ट्वा घनीभूतभयमपि 
भयात्कम्पित्वा दोधूमायते भयप्रतियोगिनी 
साऽभया, ताम् ।
</p>

<p>
कालिकादेव्यपि श्रीमातुरपरं 
रूपमिति न विस्मर्तव्यम् । तामभया- 
माराध्य जनकमहाराजवदभयं 
प्राप्नुयादिति भावः । अथवा मुक्तिस्वरूपा 
मुक्तिदात्रीति वाऽभयशब्दार्थः । मुक्त्यवस्थायां 
पराशक्तेर्भिन्नस्य द्वैतवस्तुनोऽत्यन्ताभावात्, 
द्वितीयाद्वै भयं भवतीति (बृहदारण्यकोपनिषत् 
१.४.२) लोकप्रसिद्धेः, भयलेशोऽपि 
नास्त्येव । वरदामिति । इष्टार्थप्रदायिनीमित्यर्थः । 
अस्ति किञ्चिदत्र वक्तव्यमात्मनश्शुभ- 
मिच्छताम् । यत्किञ्चित्प्रार्थयते 
जगन्मातुस्सकाशात् तत्सर्वं दीयते 
तस्या अपारकरूणापूरितत्वात् । 
किन्तु तत्प्रार्थनासमये तयैव 
प्रदत्तां बुद्धिमृजु- मार्गे प्रयुज्य 
येनैव परमपदं प्राप्यते तदर्थमेव प्रार्थयेन्न 
किञ्चिदप्यन्यद् येन संसारबन्धनं 
दृढतरं भवतीति । नररूपधरामिति । 
अस्मदादिवन्न कर्मोपात्तशरीरा सा; 
किन्तु शैलूषवत् स्वेच्छया नरदेहधारिणी 
श्रीरामकृष्णलीलापूरणार्थं 
भक्तानुग्रहार्थं च, ताम् । </p>

<p>जनतापहरामिति । रोगादिशरीरतापं, 
विना वह्निमिप दाहशीलं चिन्तारूपमानसिकतापं 
चाश्रितजनानां हरति निमेषार्धेनात्यन्तव्याकुल- 
युक्तचित्तेन यदि प्रार्थितायाम् 
इति जनतापहरा, ताम् । एतदेव जनतापहरणं 
तस्या अवतारोद्देशः । शरणागतसेवकतोषकरीमिति । 
सर्वधर्मान् परित्यज्य तामेकां शरणं 
गतानां सेवकानां सुखशान्ति- सन्तृप्तिदायिनीम् । 
चराचररूपसकल-जगतां 
जननीं प्रणमामि प्रकर्षेण नमामि, 
न मः, न मम, सर्वं तवैवेति भावनया शिरसा 
वाचा हृदयेन च  ॥ </p>

<p>एवं जनन्याः पररूपमवतार-रहस्यमभयत्वादिगुणविशेषांश्च 
वर्णयित्वा अधुना रागद्वेषमोहविवशान् 
कृतानन्तापराधान् प्रति तस्याः 
कृपाकटाक्षमाकार्षितुकामः 
पुनरपि प्रार्थयति-
</p>

<p class="verse">
	गुणहीनसुतानपराधयुतान् <br />
		कृपयाऽद्य समुद्धर मोहगतान्  । <br />
	तरणीं भवसागरपारकरीं <br />
		प्रणमापि परां जननीं जगताम्	 ॥ २  ॥

<p>गुणहीनसुतानिति । गुण 
अभयादिनातिमानितान्तभगवद्गीतोक्त- 
दैवीसम्पदः (१६. १-३) । अथवा भक्तिर्भगश्च 
भजनं भवभेदकारि, गच्छन्त्यलं सुविपुलं 
गमनाय तत्त्वम् इत्यत्र श्रीमद्विवेकानन्द- 
स्वामिभिरूक्ता भक्त्यादिगुणाः । 
तैर्विहीनान् तान् । सुतशब्देनात्र सर्वेऽपि 
सामान्यजना उक्तास्तव जगन्मातृत्वात् । 
अपराधयुतानिति । विहिता- 
करणनिषिद्धकरणरूपा 
अपराधास्तैस्सहितान् । मोहगतानिति । 
मोहः स्त्र्यन्नपानवित्तपुत्रमित्रबन्ध्वादिष्वतीवासक्तिः । 
योऽनेन ग्रस्तस्स मोक्षमार्गं जहातीत्यत 
एष मोह इत्युक्तः । तं गतान् । संसारसागरसमाप्लुता- 
नित्यर्थः । एतादृशांस्तव सुतानद्यैव 
परम-कृपया समुद्धर संरक्ष, स्वल्पोऽपि 
विलम्बो न कर्तव्य इति भावः । भवसागरपारकरीं 
तरणीमिति । तरणी नौका । सागरं तर्तुं 
नौकेव त्वं भवसागरपारं गमनाय भवसीति 
भावः । कृतव्याख्यानमन्यत् । 
तोटकं वृत्तम्  ॥ </p>

<p>मोहगतानत एवानन्तापराधयुक्तांस्तव 
सुतान् केवलकृपयैव समुद्धरेति 
प्रार्थितम् । इदानीं स्वयं सिद्धोऽपि साधकवदात्मानं 
मन्यमानस्साधकानुग्रहार्थं 
स्वचित्तलालनप्रकारं दर्शयति 
- </p>

<p class="verse">
	विषयं कुसुमं परिह्त्य सदा <br/>
		चरणाम्बुरूहामृतशान्तिसुधाम्  । <br />
	पिब भृङ्गमनो भवरोगहरां <br />
		प्रणमामि परां जननीं जगताम्	 ॥ ३  ॥ </p>

<p>विषयमिति । हे भृङ्गमनः । 
विषयं कुसुमं परिह्त्य भवरोगहरां 
चरणाम्बुरूहामृतशान्तिसुधां 
सदा पिबेत्यन्वयः । भृङ्गेनोपमितं 
मनोऽत्र । कृष्णवर्णो हि भृङ्गः; अज्ञानान्धकारयुक्तं 
च मनः । पतनशीलो हि भृङ्गः; चञ्चलं 
हि मनः । अतः स्थाने एवेदमुपमानम् । 
कुसुमशब्दस्य विशेषणवदुपयुक्तत्वाद्विषयशब्दस्य 
विषयमिति लिङ्गव्यत्ययो न 
दोषः । मधुच्छन्नविषवदग्रे॰ऽमृतोपमः 
परिणामे तु विषसदृशो भवतीति शब्दादीन्द्रियार्था 
विषयशब्देनाभिधीयन्ते । विषयस्तु 
'विषोऽयम्' एव । अथवा विष्णाति वियोजयति 
बलान्मनः परमार्थतत्त्वविचारादिति 
विषय इन्द्रियार्थः शब्दादिः । बलवानिन्द्रियग्रामो 
विद्वांसमपि कर्षति इति मनुस्मृतिः । 
कुसुममिति । कुत्सितं सुमं 
यस्मिन् तत् कुसुमम् जाङ्गलं पुष्पम्; 
तस्य मधुस्थाने विषरस॰युक्तत्वात् । 
तत्परिह्त्य सर्वप्रकारैः 
सन्त्यज्य । भवरोगहरामिति । 
भवस्संसारोऽव्याहतजनिमृतिरूपः । 
स एव रोगो रोगवच्चित्तस्थैर्यनाशकत्वात् 
सन्तापजनकत्वाच्च । तं हरतीति 
भवरोगहरा, ताम् । चरणाम्बुरूहामृतशान्तिसुधामिति । 
अम्बुरूहं कमलं पुष्पराजः । श्रीमातुश्चरणावेवाम्बुरूहे । 
एतयोस्स्यन्दमानाममृतत्वशान्ति- 
दायिनीं सुधां सदा सर्वकालेषु सर्वावस्थासु 
च पिब । भृङ्गो यथा कमलान्मध्वाकृष्य 
पिबति तथैवास्माकं मनोऽपि श्रीमातुश्चरणकमले 
सन्ततं स्मृत्वा स्मृत्वाऽमृतत्वशान्तिरूपां 
सुधामाप्नुयादिति भावः । मन एव 
मनुष्याणां कारणं बन्धमोक्षयोः । 
बन्धाय विषयासक्तं मुक्त्यै निर्विषयं 
स्मृतम् ॥-इति श्रुतिः (अमृतबिन्दूपनिषत् 
२) । निरन्तरचिन्तना- च्चरणयोर्मातुरस्मन्मनसो 
मात्राविहीनत्वं मुक्तिमाधुर्यलाभश्चानाया- 
सेनैवैककाल एव सिद्ध्यात इति 
स्मरणीयमत्र । तोटकं वृत्तम् ॥ 
</p>

<p>
पुनर्याचते कृपाभिक्षाम्-
</p>

<p class="verse">
		कृपां कुरू माहादेवि सुतेषु 
प्रणतेषु च  । <br />
		चरणाश्रयदानेन कृपामयि 
नमोऽस्तु ते	 ॥ ४  ॥
</p>

<p>
कृपामिति । एतत्प्रभृति 
चत्वारः श्लोका अनुष्टुभि । महाकाली- 
महालक्ष्मीमहासरस्वतीनां प्रादुर्भावादेकत्र 
त्वयि त्वं महादेवि । हे महादेवि! सुतेषु 
प्रणतेषु च चरणाश्रयदानेन 
कृपां कुरू । चकार- प्रयोगश्चरणाश्रयदानद्वारा 
कृपाप्रकारश्चात्र विशेषः । केवलसुतेषु 
वा केवलप्रणतेषु वा कृपा वर्तत 
एव सामान्यरूपेण तव जगन्मातृत्वात् । 
अपि तु पूर्वोक्तप्रकारेण विषयं 
कुसुमं परिह्त्य तव चरणाम्बुरूहामृत- 
शान्तिसुधां पातुकामास्त्वामासाद्य 
प्रणम्य भक्त्या स्तुवन्तस्सुत- वरेण्यास्तव 
विशेषकृपायोग्याः । कृपाप्रकारस्त्वियानेव 
त्वच्चरणाश्रय- दानम् । हेऽहेतुक-कृपामयि! 
नमोऽस्तु ते ॥ </p>
<p>
किञ्च-
</p>

<p class="verse">
	लज्जापटावृते नित्यं शारदे ज्ञानदायिके  । <br />
	पापेभ्यो नस्सदा रक्ष कृपामयि नमोऽस्तु ते	 ॥ ५  ॥
</p>

<p>
लज्जापटावृत इति । लज्जैव 
नारीणां परमभूषणं न केयूरकुण्डलादीनीति 
लोकस्य दर्शयितुं नित्यं लज्जापटावृते । 
ज्ञानदायिके! शारदे! तत्कृपालेशादेव 
परापरविद्यालाभात् सा शारदा ज्ञानदायिका । 
पापेभ्यो नस्सदा रक्षेति । पापमज्ञानफलम् । 
तस्माद्रक्ष ज्ञानसुज्ञानविज्ञानदानद्वारा । 
द्योतितार्थमन्यत् ॥
</p>
<p>
एवं चरणाश्रयदानाय पापविमोचनाय 
च तां प्रार्थयित्वा सम्प्रति श्रीमातुर्गुणगानेन 
नमस्कारं करोति त्रिभिः -
</p>

<p class="verse">
	रामकृष्णगतप्राणां तन्नामश्रवणप्रियाम्  । <br />
	तद्भावरञ्जिताकारां प्रणमामि मुहुर्मुहुः	 ॥ ६  ॥ 
</p>

<p>रामकृष्णगतप्राणामिति । 
श्रीरामकृष्णाद् भिन्नसत्त्वाभावात्तस्याः 
सा रामकृष्णगतप्राणा, ताम् । 
तद्गुणकथनकीर्तनभजनगायनेभ्यः 
तन्नाम- श्रवणप्रियाम् । तद्भावरञ्जिताकारां 
तद्भावरवÌतहृदयां दीर्घकाल- 
नैरन्तर्यसत्कारासेवितचिन्तनाद्रामकृष्णभावमापन्नां 
रामकृष्णायिताम् । प्रणमामि 
मुहुर्मुहुः ॥
</p>

<p class="verse">
	पवित्रं चरितं यस्याः पवित्रं जीवनं 
तथा  । <br />
	पवित्रतास्वरूपिण्यै तस्यै कुर्मो 
नमो नमः	 ॥ ७  ॥</p>

<p>पवित्रमिति । अतिरोहितार्यं 
सर्वम् । न तु केवलपवित्रचरिता 
वा पवित्रजीवना वा पवित्रतास्वरूपिणी 
वा सा; किन्तु परमपावित्र्य- दायिन्येव 
गङ्गापरूषमणिवह्न्यादिवत् ॥
</p>

<p class="verse">
	देवीं प्रसन्नां प्रणतार्तिहन्त्रीं <br />
		योगीन्द्रपूज्यां युगधर्मपात्रीम् <br />
	तां सारदां भक्तिविज्ञानदात्रीं <br />
		दयास्वरूपां प्रणमामि नित्यम्	 ॥ ८  ॥

<p>देवीमिति । एतदारभ्य त्रयः 
श्लोका उपजातिच्छन्दसि । देवनात् 
द्योतनात् सृष्ट्यादिषु क्रीडनाद्वा 
देवी, ताम् । प्रसन्नां स्वभावाद्वा प्रणतसुत- 
प्रार्थनाद्वा । प्रणतार्तिहन्त्रीं 
नमस्कुर्वतां सर्वविधदुःखनाशिनीम् । 
प्रथम- शिष्यैर्योगीन्द्राख्यैर्योगानन्दस्वामिभिः 
पूज्याम् । अथवा श्रीरामकृष्ण- विवेकानन्दस्वामिभ्य 
आरभ्यानेकयोगीन्द्रैः पूज्याम् । 
युगधर्मपात्रीम्, युगे युगेऽवतीर्य 
धर्मं परिपालयन्तीम् । सारदां सारदात्रीं 
मोक्षदायिनीम् । भक्तिविज्ञानदात्रीम् । 
भक्तिः परानुरक्तिरीश्वरे । 
जगन्मिथ्येति बुद्धि- ज्ञार्नम् । जगदपि 
'ईशावास्यम्' इति दर्शनं विज्ञानम् । ते ददातीति 
भक्तिविज्ञानदात्री, ताम् । दयास्वरूपां 
मूर्तिमद्दयां तां प्रणमामि 
नित्यम् ॥ </p>
<p>
विषयं कुसुमं परिह्त्य श्रीमातुश्चरणाम्बुरूहामृतशान्तिसुधां 
पिबत्सु तदनुग्रहप्रकारो वर्ण्यतेऽधुना - 
</p>

<p class="verse">
	स्नेहेन बध्नासि मनोऽस्मदीयं <br />
		दोषानशेषान् सगुणीकरोषि  । <br />
	अहेतुना नो दयसे सदोषान् <br />
		स्वाङ्के गृहीत्वा यदिदं विचित्रम्	 ॥ ९  ॥
</p>


<p>स्नेहेनेति । तव पादपद्मे रूचिप्रीतिभक्त्यादराद्युत्पत्तिमूलकमस्मदीयं 
मनः स्नेहेन बध्नासि । अशेषान् कृत्स्नान् 
दोषान् रागद्वेषादिरूपान् सगुणीकरोषि । 
रागो भगवद्भक्तिरूपेण द्वेषो 
भगवत्साक्षात्कारमार्ग- कण्टकान् 
प्रत्यसहनारूपेण च परिवर्त्येते 
तव कृपया । गङ्गापरूषमणि- वह्न्यादिवत् 
सा परमपावित्र्यदायिनीति यदुक्तं 
प्राक्तदत्र पुनः स्मर्तव्यम् । सदोषान् 
नः सहस्रदोषयुक्तानस्मान् 
अहेतुना दयसे । कथम् ? स्वाङ्के 
गृहीत्वा । माताऽसि किल सर्वेषामस्माकम्? 
गुणहीनसुता अपराधयुता अपि वयं 
ते कृपावारिभिस्समुक्षिताः, विना 
किमपि कारणं दयादान- स्वभावात्तव । 
यदिदं दोषयुक्तानस्मान् स्वाङ्के 
गृहीत्वा दयाप्रदर्शनं विचित्रं न खलु 
? एतादृशव्यवहारो जगन्मातर्येव 
युज्यते नान्यत्र ॥</p>

<p>पुण्यवशाद् दुःखनिवृत्तिसुखप्राप्तिसमये 
तस्य सुखस्य अचिर- स्थायित्वभयमप्युत्पद्यते 
तत्समकाल एव । एवं मातुः कृपाऽपि 
यद्यचिरा भवेत्तर्हि महाननर्थ एव 
स्यादिति भयात् याचते-
</p>

<p class="verse">
	प्रसीद मातार्विनयेन याचे <br />
		नित्यं भव स्नेहवती सुतेषु  । <br />
	प्रेमैकबिन्दुं चिरदग्धचित्ते <br />
		विषिञ्च चित्तं कुरू नस्सुशान्तम्  ॥ १०  ॥
</p>

<p>
प्रसीदेति । हे मातः, प्रसीद, 
प्रसन्ना भव । त्वामपि विनयेन याचे । 
तव सुतेषु अस्मासु नित्यं स्नेहवती 
भव अस्मद्वैगुण्यनिरपेक्षम् । 
संसारसहजासंख्यातचिन्ताभिः 
चिरकालं सन्दग्ध-चित्तेऽनन्तशक्ति- 
युक्तमेकमात्रमपि प्रेमबिन्दुं 
विषिञ्च, तेन नश्चित्तं सुशान्तं 
कुरूष्व । किमर्थं सुशान्तशब्दप्रयोगो 
यस्माच्छान्तशब्देनैवालम्? श्मशानशान्तिरपि 
शान्तिरेव! अत्र च न तादृशी शान्तिरभिप्रेता । 
किन्तु कैवल्यजनि- तानन्दरूपपरमशांतिरेवापेक्षितेति 
सुशान्तशब्दप्रयोगो युक्त एव ॥ </p>

<p>
अथ पादपद्मप्रपत्तिपूर्वकः 
प्रणामः -
</p>

<p class="verse">
		जननीं सारदां देवीं रामकृष्णं जगद्गुरूम्  । <br />
		पादपद्मे तयोः श्रित्वा प्रणमामि मुहुर्मुहुः ॥
</p>

<p >
जननीमिति । तयोः पादपद्मे 
श्रित्वाऽऽश्रित्य तौ पुनः पुनः 
प्रणमामि इत्यर्थः । स्पष्टमन्यत् ॥
</p>

<p class="verse">
	जयतु जयतु देवी सारदा शान्तिरूपा <br />
	जयतु जयतु देवो रामकृष्णप्रभुश्च <br />
	जयतु जयतु सर्वः शिष्यसङ्घश्च पूज्यो <br />
	जयतु जयतु योगी देशिको ज्ञानदाता ॥
</p>

<p class="numbers" id="5">
५
</p>

<p class="e">
श्रीमद्रामकृष्णानन्द-स्वामिभिः 
कृतम्
</p>

<p class="title">
श्रीमद्विवेकानन्दपञ्चकम्
</p>
<p>
अस्मिन् लोके यदा यदा धर्मस्य ग्लनिर्भवति 
अधर्मस्य च अभ्युत्थानं, तत्कारणात् 
दुष्टाः साधून् पीडयन्ति, साधवश्च यदा 
परमात्मानम् आक्रन्दनपूर्वकम् 
आत्मसंरक्षार्थं प्रार्थयन्ते तदा तदा स 
स्वां प्रकृतिमवष्टभ्य लोकेऽवतीर्य 
दुष्टान् विनाशयित्वा साधून् परित्रायत 
इति सुविदितमेव सर्वास्तिकजनानाम् । 
एवं च यः श्रीरामरूपेण श्रीकृष्ण- 
रूपेण अवतीर्णवान् त्रेतायां द्वापरे 
च, स एव कलौ श्रीरामकृष्णरूपेण 
अवततार धर्मसंस्थापनार्थाय । विशेषस्तु 
दुष्टानां दोषनाशकत्वेन सुजनी- 
करणं सुजनानां च अध्यात्मविद्यादानेन 
मोक्षद्वारापावरणं चेति ।</p>

<p>एषा अध्यात्मविद्या यैः श्रीमद्विवेकानन्दस्वामिभिः 
श्रीरामकृष्ण- देवस्य शिष्याग्रणीभिः 
सर्वजगति वितीर्णा तेषामिदं स्तुतिपञ्चकं 
सतीर्थैः श्रीमद्रामकृष्णानन्दस्वामिभिः 
कृतम् । अत एतस्य स्तोत्रस्य स एव ऋषिः 
विवेकानन्दस्वामी देवता, उपजातिः 
अनुष्टुप् च छन्दसी, तत्कार्यकरणे 
शक्तिप्राप्तये स्तुतौ गाने च विनियोगः ।</p>

<p>तत्र तावद् अन्तर्हित-आत्मानुभूति-साधनरूप 
आद्यः श्लोकः -
</p>

<p class="verse">
	अनित्यदृश्येषु विविच्य नित्यं <br  />
		तस्मिन् समाधत्त इह स्म लीलया  । <br />
	विवेकवैराग्यविशुद्धचित्तं <br />
		योऽसौ विवेकी तमहं नमामि	 ॥ १  ॥
</p>
<p>
अनित्येति । यः असौ विवेकी 
इह अनित्यदृश्येषु नित्यं विविच्य 
तस्मिन् विवेकवैराग्यविशुद्धचित्तं 
लीलया समाधत्ते स्म तमहं नमामि इत्यन्वयः । 
य असौ विवेकानन्द इति अन्वर्थनामा 
विवेकी । इह लोके । अनित्यदृश्येषु, 
दृश्येषु सकल-अनित्य-वस्तुषु । यद् 
दृश्यं तदनित्यं दृश्यत्वादेव इति 
वेदान्तमर्यादा । रूपं दृश्यं लोचनं 
दृक् तद्दृश्यं दृक्तु मानसम् । दृश्या 
धीवृत्तयः साक्षी दृगेव न तु दृश्यतेइति 
दृग्दृश्य- विवेकाख्यग्रन्थरत्ने । 
एतेषु सकल-अनित्य-वस्तुषु अनुस्यूतं व्यावृत्तेषु 
अनुवर्तमानं यदेव नित्यं स्वयंभूतत्वात् 
शाश्वतं देशकालनिमित्तातीतं सच्चिदानन्दरूपि 
आत्मवस्तु, यदनुभूत्या मर्त्यः अमृतो 
भवति तृप्तो भवति सिद्धो भवति कृतकृत्यो 
भवति न चेह पुनरावर्तते, तन्मुंजादि- 
षीकमिव विविच्य पृथक्कृत्वा, 
तस्मिन् सर्वान्तर्यामिणि आत्मवस्तुनि 
स्वस्य विवेक-वैराग्यादि-साधनचतुष्टयद्वारा 
सुसंस्कृतम् अत एव विशुद्धं चित्तं 
मनः लीलयैव अप्रयत्नेनैव-जन्मनैव 
ध्यानसिद्धत्वात् -समाधत्ते 
स्म समाहितम् अकरोत् एकाग्रीकृतं, 
ततः समाधिं प्राप च तं सकलजगन्नेतारम् 
अस्मन्नेतारं च पुण्यवशात् तस्य परिवारभूतः 
अहं नमामि प्रणौमि भक्त्या प्रीत्या 
च ॥
</p>

<p>
यस्य यदस्ति स तदेव दातुमर्हति 
अन्येभ्य इति न्यायेन आत्मज्ञानी एव तज्ज्ञानं 
प्रदातुं समर्थः । आत्मज्ञानस्य तु नित्यानित्यवस्तुमूलत्वात् 
विवेकदानमेव आत्मज्ञानिनः अनुग्रहप्रकारः 
इति दर्शयितुं द्वितीय- श्लोकः 
प्रारभ्यते-
</p>

<p class="verse">
		विवेकजानन्दनिमग्नचित्तं <br />
			विवेकदानैकविनोदशीलम्  । <br />
		विवेकभासा कमनीयकान्तिं <br />
			विवेकिनं तं सततं नमामि	 ॥ २  ॥
<p>
<p>
विवेकजेति । विवेकाद् 
वैराग्यम् । वैराग्यात्परं गुरूपसदनम् । 
गुर्वनुग्रहात् श्रवणादिमुखेन आत्मसाक्षात्कारः । 
तेन आनन्दावाप्तिः । एतस्मिन् आनन्दे यस्य 
चित्तं सदा निमग्नं यश्च 
परमकृपाचोदितस्सन् मुमुक्षुभ्यो 
विवेकप्रदानं लीलयैव विनोद 
इव करोति एतदेव यस्य शीलं 
तम् । विवेकभासा विवेकज्योतिषा । 
सत्यदर्शनसामर्थ्ययुक्तत्वाद् 
विवेकस्य ज्योतिषा सह तुलनम् । विवेकभासा 
न तु बाह्यवस्त्राभरणादिना कमनीयकान्तिं 
चित्ताकर्षक-सुन्दरविग्रहम् 
अत एव विवेकिनं तं विवेकानन्द-यतिवर्यं 
सततं सदा कायेन वचसा मनसा च 
नमामि ॥ </p>

<p>
अतीते श्लोके यत्सौन्दर्यमुक्तं 
तस्य प्रभावमुच्यतेऽधुना द्वाभ्याम्-
</p>

<p class="verse">
		ऋतं च विज्ञानमधिश्रयद्यत् <br />
			निरन्तरं चादिमध्यान्तहीनम्  । <br/>
		सुखं सुरूपं प्रकरोति यस्य <br />
			आनन्दमूर्तिं तमहं नमामि	 ॥ ३  ॥ </p>

<p>ऋतमिति । यस्य सुरूपं सुखं 
प्रकरोति तम् आनन्दमूर्तिम् अहं नमामीत्यन्वयः । 
यत्तु सुखं निरन्तरम् आदिमध्यान्तहीनं 
च यत्सुखं ऋतं च विज्ञानं च अधिश्रयत् 
तत्सुखम् इति च । ऋतं सत्यं त्रिकालाबाधितं 
वस्तु । विज्ञानं चितिः । सुखम् 
आनन्दः । यत्सुखं ऋतं विज्ञानं च अधिश्रयत् 
ओतप्रोतम्, 
अधिष्ठितम्; 
सच्चिदानन्दवस्तु इत्यर्थः । तत् आदिमध्यान्तहीनम् 
अत एव निरन्तरं सर्वव्यापि । यस्य विवेकानन्द- 
स्वामिनः सुरूपं तत्सुखं प्रकरोति प्रकटीकरोति 
आविष्करोति तम् आनन्दमूर्तिम् अहं 
नमामि । </p>

<p>एष अभिप्रायः-सच्चिदानन्दवस्तुनः 
अनुभूतिजले सदा लीनत्वात् विवेकानन्दस्वामिनां 
मुखपद्मे स आनन्द सदा प्रकटीकृतः । 
तद्दर्शनात् तेषामुपदेशग्रहणात् 
अनुसरणाच्च स आनन्दः अस्माकमपि 
जीवने प्रकटीक्रियत इति ॥
</p>

<p class="verse">
		सूर्यो यथान्धं हि तमो निहन्ति <br />
			विष्णुर्यथा दुष्टजनान् छिनत्ति  । <br />
		तथैव यस्याखिलनेत्रलोभं <br />
			रूपं त्रितापं विमुखीकरोति	 ॥ ४  ॥
</p>

<p>
सूर्य इति । सूर्यः सर्वलोकस्य 
चक्षुः अन्धं हि तमो निहन्ति, हत्वा 
च सर्वं दृश्यजातं चक्षुःपथगोचरं 
करोति; यथा च विष्णुः नारायणो 
हरिः दशावतारादिरूपेण दुष्टजनान् 
लोककण्टकान् असुरान् छिनत्ति, 
विनाशयति, धर्मं च संस्थापयति; 
तथैव यस्य अखिलनेत्रलोभं जगन्मोहकं 
रूपं वीक्षणादेव वीक्षकानाम् 
आध्यात्मिकादि त्रितापं विमुखीकरोति 
तापत्रयान्मोचयति तं विवेक-आनन्दमहं 
नमामि इति उत्तरत्र अन्वयः ॥ </p>
<p>
सूर्यवत् तमोनिहननं विष्णुवत् 
दुष्टजनछेदनमुक्तम् । एतेन विवेका- 
नन्दस्वामिनां जगद्गुरूत्वं सूचितं 
भवति । तदेव विव्रियते अधुना-
</p>

<p class="verse">
		तं देशिकेन्द्रं परमं पवित्रं <br />
			विश्वस्य पालं मधुरं यतीन्द्रम्  । <br />
		हिताय नृणां नरमूर्तिमन्तं <br />
			विवेक-आनन्दमहं नमामि	 ॥ ५  ॥
</p>

<p>
तं देशिकेन्द्रमिति । तं देशिकेन्द्रम् । 
परमपुरूषार्थं तत्प्राप्त्युपायं 
च दिशतीति देशिकः गुरूः । देशिकानाम् 
इन्द्रः देशिकेन्द्रः, गुरूश्रेष्ठः । 
साधारणगुरूस्तु केवलं मार्गमेव दिशति 
न तु मार्गक्रमणाय शक्तिप्रदानं 
करोति । श्रीरामकृष्ण-सारदादेवी-विवेकानन्दादयस्तु 
शक्तिप्रदानेन सह परमात्मानुभूतिं 
चापि दातुं समर्था इति ते एव देशिकेन्द्रशब्दभाजो 
भवन्ति । परमं पवित्रं पवित्रजीवनत्वात् 
परमपवित्रताप्रदानशक्ति- 
युक्तत्वाच्च । विश्वस्य पालम् । 
धर्मभेदाः उपासनाभेदा एव, उपास्यानु- 
भूतिस्तु एकैवेति विस्मृत्य स्वस्य धर्म 
एव श्रेष्ठ इति परस्परं कलहं कुर्वतो विश्वस्य 
सर्वानुस्यूतसत्यम् एकमेवेति 
दर्शयित्वा पालयतीति पालः, 
तम् । मधुरं रूपेण वचसा च, एकात्मदर्शनेन 
सर्वलोकप्रीति- युक्तत्वात् । 
यतीन्द्रं यतीनां राजानम् । पूर्वे यतयः 
प्रायशः आत्ममोक्षार्थ- मेव यतमानाः 
आसन् । किन्तु तदपि स्वार्थमेव, अद्यतनयतयः 
आत्ममोक्षार्थं जगद्धिताय च समकाल 
एव यतेरन्निति आदिशन् स्वस्य जीवने तद्दर्शयन्नास 
च इति यतीनाम् इन्द्रः, तम् । एते आत्ममोक्षजगद्धिते 
एव नृणां मानवानां हिताय भवतः इति 
निश्चित्य तत्प्रदर्शनाय नरमूर्तिमन्तं 
सप्तार्षिमण्डलात् नररूपेण अवतीर्णम् । 
विवेक-आनन्दं विवेके आनन्दमनुभूतवन्तम् 
अथवा विवेकद्वारा आत्मानन्दं प्राप्तवन्तं 
जीवकोट्यान्तर्गतः अहं जीवत्वमुत्तीर्य 
शिवत्वप्राप्तये नमामि । अथ नमस्कारपूर्वकम् 
उपसंह्रियते स्तोत्रम् ॥
</p>

<p class="verse">
		नमः श्रीयतिराजाय विवेकानन्दसूरये  । <br />
		सच्चित्सुखस्वरूपाय स्वामिने तापहारिणे  ॥
</p>

<p>नम इति । यतिभूषणत्व-विवेक-वैराग्य-भगवत्प्रेम-अहेतुक- 
कृपादि-सर्वसम्पद्युक्तत्वात् श्रीयतिराजः, 
तस्मै श्रीयतिराजाय । विवेकानन्दसूरये । 
विवेकानन्दश्च असौ सूरिः विद्वान् 
ज्ञानी ऋषिश्च इति विवेकानन्दसूरिः, 
तस्मै । शास्त्राध्ययनेन विवेकं गुर्वनुग्रहात् 
आनन्दं च प्राप्ताय पण्डितराजाय इत्यर्थः । 
ब्रह्मतादात्म्यानुभवात् सच्चित्सुख- 
स्वरूपाय । तापहारिणे उपदेशाद् 
अनुग्रहाच्च सर्वविधतापविनाशिने । 
स्वामिने सर्वमुमुक्षुलोकानां, 
लोकसङ्ग्रहाय आत्मार्पणं कुर्वतां 
च, नमः प्रणामः मुहुर्मुहुः ॥
</p>

<p class="verse">
		अवतारः शिवस्येति विवेकानन्दसद्गुरूः  । <br />
		प्रसिद्धो भक्तलोके यस्तत्पदोरार्पितं मया  ॥
</p>

 </div>
</body>
</html>
