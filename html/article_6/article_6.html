<!DOCTYPE html>
<html>

<head>
	<meta charset="UTF-8"/>
	<title>दिव्यत्रायपादार्पितपुष्पमञ्जरी</title>
	<link href="../style/reset.css" rel="stylesheet"/>
	<link href="../style/style.css" rel="stylesheet"/>
</head>


<body>

<div id="page">

<p class="article_title">
श्री विवेकानन्द - कर्मयोग -सूत्रशतकम् 
</p>
<p class="verse">विवेकानन्दं यं गुरुवरमहं रामकृष्णाग्र्यशिष्यं<br />
प्रपन्नो योगीन्द्रं नवयुगकरं काशिवीरेशदेवम् ।<br />
स एतां वाक्पूजां सरससुलभां मत्कृतां भक्तियुक्तां <br />
शताब्दे कालेऽस्मिन् स्वपदजलजे स्वर्पितां स्वीकरोतु ॥</p>

<p class="title"  id="p1">प्रथमोऽध्यायः</p>
<p class="sub_title">प्रथमोंऽशः </p>
<p class="verse">योगस्त्वं योगसिद्धिश्च योगगम्यस्त्वमेव हि ।<br />
योगराड्योगिराट् चैव रामकृष्ण नमोऽस्तुते ॥  १ ॥</p>
<p class="verse">गाढध्याने कदाचिद्यो महाकर्मणि जातु च ।<br />
स्थातुं शक्नोति वीरेशः स मे विद्यां प्रयच्छतु ॥ २ ॥</p>

<p class="sub_title">अवतरणिका </p>
<p>ज्ञानयोगादेव मोक्ष इति केचिदाहुः अन्ये तु भक्तियोगादेवेति ।कर्मयोगस्तु चित्तशुद्धिकारकं प्रथमं सोपानमेव, तेन साक्षान्मोक्षो न सिध्यतीति तेषां मतम् ॥</p>
<p>ननु ज्ञानादेव मोक्ष इत्याहुः प्रायशो न ज्ञानयोगादेवेति चेन्न; वेदान्तमहावाक्यश्रवण-मनन-निदिध्यासनैरेव मोक्षकारकं ज्ञानमाविर्भवति, न कर्मणा न योगेन भक्त्या वेत्यभ्युपगतत्वात्तैः ॥</p>
<p>अस्त्वात्म-परमात्मनोरनन्यत्वम् अथवा भिन्नत्वम् । परमात्मानुभूतेरेव मोक्ष इति तूभयथाऽभ्युपगन्तव्यम् । अनुभूतिस्तु आचार्यागमसंस्कृतेन मनसैव प्राप्यते मनसैवेदमाप्तव्यम् (कठ. ४.११) इति श्रुतेः । यतो वाचो निवर्तन्ते । अप्राप्य मनसा सह (तै. २. ४) इत्यत्र यन्मानस-अगम्यत्वमुक्तम् तत् प्राकृतमनोविषयमेवेति न कश्चिद्विरोधोऽस्ति । परमात्मनः शुद्धमनोगम्यत्वं तूक्तम् दृश्यते त्वग्र्यया बुद्ध्या सूक्ष्मया (कठ. ३.१२), ज्ञानप्रसादेन विशुद्धसत्त्वः...तं पश्यते निष्कलं ध्यायमानः (मुं ३.१.८);</p>
<p class="verse">मन एव मनुष्याणां कारणं बन्धमोक्षयोः ।<br/>
बन्धाय विषयासक्तं मुक्त्यै निर्विषयं स्मृतम् ॥<br />
अतो निर्विषयं नित्यं मनः कार्यं मुमुक्षुणा ॥</p>
<p class="verse">निरस्तविषयासङ्गं सन्निरुद्धं मनो हृदि ।<br/>
यदाऽऽयात्यात्मनो भावं तदा तत्परमं पदम् ॥</p>
<p class="reference">(अ. र्बि. २, ३, ४) इत्यादिश्रुतिभिः</p>
<p>इहैव तैर्जितः सर्गो येषां साम्ये स्थितं मनः । (भ. ५ . १९ ), विषयान् ध्यायतश्चित्तं विषयेषु विषज्जते । मामनुस्मरतश्चित्तं मय्येव प्रविलीयते ॥ (भाग. ११.१४.२७) इत्यादिस्मृतिवाक्यैश्च ॥</p>
<p>भगवान् श्रीरामकृष्णोऽप्याह - `कामिनीकाञ्चनासक्तम्  अशुद्धं मनः शुद्धचैतन्यस्वरूपं परमात्मानं ज्ञातुं नार्हति । अपि तु यदा मनः कामिनीकाञ्चनरूपम् अविद्याबन्धनं छिनत्ति, तदैव तच्छुद्धचैतन्याकारं प्राप्य परमात्मन्येव विलीयते । एवमेव खलु सर्वे ऋषयः पूर्वे परमात्मतत्त्वं ज्ञातवन्तः' इति ॥</p>
<p>एवं मनोविशुद्धिसमकालिकत्वाद् अनुभूतेः, मनोविशुद्धिकारकः कर्मयोगः साक्षान्मोक्षोपायः कथं न भवेत् ?</p>
<p>नन्वीदृशः कर्मयोगोऽर्वाचीनः श्रुतिस्मृतिप्रमाणविरहितः केवलपुरुषबुद्ध्या प्रकल्पितश्चेति चेन्न ।</p>
<p class="verse">कुर्वन्नेवेह कर्माणि जिजीविषेच्छतं समाः ।<br/>
एवं त्वयि नान्यथेतोऽस्ति न कर्म लिप्यते नरे ॥</p>
<p class="reference	">(ईश. २) इति श्रुतेः,</p>
<p class="verse">कर्मणैव हि संसिद्धिमास्थिता जनकादयः (भ.३.२०)</p>
<p class="verse">स्वकर्मणा तमभ्यर्च्य सिद्धिं विन्दति मानवः (भ. १८. ४६)</p>
<p class="verse">कर्माप्यसंकल्पिततत्फलानि <br/>
संन्यस्य विष्णौ परमात्मभूते ।<br/>
अवाप्य तां कर्ममहीमनन्ते <br/>
तस्मिंल्लयं ये त्वमलाः प्रयान्ति ॥ (वि. पु. २.३.२५)</p>
<p class="verse">तस्मात्सर्वप्रयत्नेन त्यक्त्वा कर्माश्रितं फलम् ।<br/>
अविद्वानपि कुर्वीत कर्माप्नोति चिरात्पदम् ॥ (कूर्म. १.३.२१)</p>
<p class="verse">न च बन्धाय तत्कर्म भवत्यनभिसन्धितम् (मार्क. १२ १५ )</p>
<p class="verse">मार्गास्त्रयाो मया प्रोक्ताः पुरा मोक्षाप्तिसाधकाः ।<br/>
कर्मयोगो ज्ञानयोगो भक्तियोगश्च शाश्वतः ॥(अध्यात्म. ७.७. ५९)</p>
<p>इत्यादिस्मृतिभिश्च मोक्षोपायस्य कर्मयोगस्य प्रपञ्चितत्वात् ॥</p>
<p>ननु ईशावास्यश्रुतौ `कुर्वन्नेवेह कर्माणि...............' इति यदुपदिष्टं तदज्ञानिविषयकमेवेति चेन्न, प्रमाणाभावात् । तस्या अज्ञानिमात्रविषयकत्वे तु तस्यां श्रुतौ न किञ्चित्प्रमाणमस्ति । ईशावास्यमिदं सर्वं यत्किंच जगत्यां जगत् (ईश. १) इति जगत ईश्वरव्याप्तत्वं प्रतिज्ञाय तेन त्यक्तेन भूंजीथाः (ईश. १) इति तस्मिन् जगत्यहंकारममकारयोस्त्यागं चोपदिश्य, `कुर्वन्नेवेह कर्माणि' (ईश. २) इत्युपदिष्टत्वात्, यस्मा ईशावास्योपदेशोऽहंकारममकारयोस्त्यागश्चोपदिष्टस्तस्मा एव कर्मापि विहितमित्यवगम्यते स्फुटम् । स्मृतिवाक्येषु यो निष्कामकर्मयोग उक्तः स तु चित्तशुद्ध्यर्थमेव न साक्षान्मोक्षसाधनतयोपादिष्टः; मोक्षस्तु ज्ञानादेव भविष्यतीति चेत् । मैवम् , कर्मणैव हि संसिद्धिम् (भ. ३. २०) इत्येवकारप्रयोगात् । स्वकर्मनिरतानां जनकाश्वपति-धर्मव्याधपुण्डलीकादीनां मोक्षावाप्तिदर्शनाच्च कर्मयोगस्य मोक्षं प्रति प्रत्यक्षोपायत्वं दृढीकृतम् ॥</p>
<p>अथ यदुक्तं ज्ञानादेव मोक्ष इति तस्मिन्न किञ्चिदस्ति विवदितव्यम् । कर्मयोगेन यदा चित्तमशेषं निर्मलीकृतं तदैव परमात्मज्ञानमाविर्भवतीत्यस्मत्पक्षेऽपि तत्संमतमेव । यत्र तु ज्ञानयोगादेव मोक्ष इत्युच्यते तत्रैव दोषारोपणं क्रियतेऽस्माभिः ॥</p>
<p>अथ कर्मयोगविषये भगवद्रामकृष्णस्याभिप्रायः- कर्मद्वारा भगवति मनस्समाधानं कर्मयोगः । इतरयोगवत् कर्मयोगस्यापि लक्ष्यं मोक्ष एव । परमात्मनि स्वकर्मफलार्पणं कर्मयोगः । कलियुगेऽस्मिन् निष्कामत्वं दुष्मापमित्यतो भक्तिसहायताऽपेक्षणीया । मोक्ष एव चरमं लक्ष्यं कर्मणोऽपि न तु कर्मैव कदाचिदपि । फलाभिसन्धिरहितं भगवदाराधनरूपं कर्म तत्साधनं भवितुमर्हति । सत्त्वविवृद्धेरानुगुण्येन कर्म परिक्षीयते । सन्ध्याकर्माणि गायत्र्यां लीयन्ते, गायत्री लीयते प्रणवे, प्रणवश्च समाधौ लीयते । अतः सुकृतं कर्म समाध्यन्तम् ॥ इति ॥  </p>
<p>यस्य कर्मयोगस्य बीजं वाजसनेयसंहितोपनिषदि दृष्टम् , यः कर्मयोगो गीतासु पुराणादिस्मृत्यन्तरेषु चोपन्यस्तः, यमनुवर्तमाना जनकधर्मव्याधादयः सिद्धिं संप्राप्ताः, यं च भगवद्रामकृष्णः संक्षेपेणोपदिष्टवान् , तमेव श्रीविवेकानन्दस्वामिनः श्रीरामकृष्णशिष्यधौरेयाः परमकृपया मुमुक्षूनुद्दिश्योपदिदिशुः । उपन्यासमालारूपः स उपदेशः कर्मयोग इति नाम्ना प्रसिद्धो लोके । अस्यैतस्यैव सारो श्रीविवेकानन्दशताब्दसमये भगवद्रामकृष्णस्य दासेन श्रीमद्विवेकानन्दगुरुवर्यप्रशिष्येण श्रीविराजानन्दपूज्यपादशिष्येण हर्षानन्दपुरिणा तत्पादयोर्भक्त्या निवेदयितुम् आत्मप्रीत्यर्थं च सूत्रतद्व्याख्यारूपेणाकारि ॥</p>
<p>तत्रेदमनुबन्धचतुष्टयम् -कर्मणि प्रवृत्तो मुमुक्षुरधिकारी । निष्कामकर्मयोग एव विषयः । परमपुरुषार्थप्राप्तिः प्रयोजनम् । प्रयोजनशास्त्रयोः साध्यसाधनरूपः सम्बन्धः ।</p>
<p>व्याचिख्यासितस्य कर्मयोगशास्त्रस्येदम् आदिमं सूत्रम् -</p>
<p class="sub_title" id="1">अथातः कर्मयोगं व्याख्यास्यामः ॥ १ ॥</p>
<p>अथेति अथशब्द आरंभार्थो मङ्गलद्योतकश्च ।</p>
<p class="verse">ओङ्कारश्चाथशब्दश्च द्वावेतौ ब्रह्मणः पुरा ।<br/>
कण्ठं भित्त्वा विनिर्यातौ तेन माङ्गलिकावुभौ ॥</p>
<p>इति स्मरणात् । अत्रानन्तर्यार्थो न युज्यते स्वाध्याय-साधनचतुष्टयसम्पत्ति-शिष्य-प्रश्नादिपूर्वकस्याभावात् कर्मयोगस्य । तत्र तावत् सर्वेषामपि कर्मयोगेऽधिकारान्न केवलत्रैवर्णिकनियतस्य स्वाध्यायस्य प्रसङ्गः । मुमुक्षुत्वमात्रस्य अपेक्षितत्वात् साधनचतुष्टयसम्पत्तेः नावश्यकता । परमकारुणिकेन गुरुणा स्वयमेवोपन्यासे प्रवर्तितत्वाच्छिष्यप्रश्नप्रसङ्गोऽपि नास्ति । अतो नानन्तर्यार्थः ॥</p>
<p>अथ अतश्शब्दो व्याख्यायते । यतः कलौ ज्ञानमार्गोऽतिकठिनः, तदपेक्षया कर्ममार्गः सुलभः, यतो लोकानां कर्मप्रवृत्तिः सहजा, यतः पुराऽऽध्यात्मिकज्ञान-धन-धान्य-संपत्तियुक्ता जगन्नेतारोऽपि भारतीया अद्य सर्वसंपत्तिहीना मृतप्राया निबिडतमसि निमग्नाः, यतस्तमसो रज एव प्रतिद्वन्द्वि, रजसश्च कर्मण आविर्भावः, यतस्तु परमपुरुषार्थप्राप्तये कर्मणो योगीकरणमावश्यकम् , अतः कर्मयोगं परमपुरुषार्थस्य सुलभोपायं व्याख्यास्यामो विस्पष्टं विशदं विशेषेण चाख्यास्यामः ॥</p>
<p>सम्प्रति कर्मयोगशब्दं व्याचष्टे- </p>
<p class="sub_title" id="2">कर्मणा योगः ॥ २ ॥</p>
<p>कर्मणेति । कर्मैव योग इति विग्रहं व्यावर्तयितुं कर्मयोगशब्दः तृतीयातत्पुरुष इति दर्शयति । सन्ति हि बहवः कर्मठाः कर्मणि दृढासक्ताः विना कर्म क्षणमपि जीवितुमशक्ताः । अपि तु योगरूपेण कर्मणः परिवर्तनोपायम् अजानन्तोऽत एव संसारगर्ते पतितास्ते भ्रमन्ति । तानेतानीदृशान् उद्दिश्य `न कर्म योगः । बन्धकारणमेव तत् । अपि तु यदा तद्वक्ष्यमाणप्रकारेण निर्वर्त्यते तदा स्वयमेव योगो भूत्वा परमपुरुषार्थं साधयिष्यति' इत्युपदेष्टुकामः कर्मयोगपदनिर्वचनमाह कर्मणेति ॥</p>
<p>अवयवशब्दौ निरूपयति सूत्रद्वयेन -</p>
<p class="sub_title" id="3">योगः समाधिः ॥ ३ ॥</p>
<p>योग इति । `कर्मयोग-' पदे योगशब्दस्य प्रधानत्वात् स एवादौ व्याख्यायते । योगशब्दो `युज समाधौ' इत्यस्माद् धातोर्व्युत्पन्नः । परमात्मनि मनसः सम्यगाधानं समाधिः । यदा तु मनः सकलकलुषेभ्यो विधौतमत्यन्तं विशुद्धं भवति तदैव तन्मनस्त्वं विहाय अमनस्त्वं प्रपद्य, शुद्धचैतन्यरूपे परमात्मनि विलीयते, परमात्मरूपेणैवावतिष्ठते इति श्रीरामकृष्णपरमहंसदेवः । गौडपादाचार्यैरप्युक्तम् -</p>
<p class="verse">लीयते हि सुषुप्तौ तन्निगृहीतं न लीयते । <br />तदेव निर्भयं ब्रह्म ज्ञानालोकं समन्ततः ॥ (मां. का. ३. ३५)</p>
<p>इति । सूत्रेऽभिप्रेतः समाधिरेष एव । तदेवार्थमात्रनिर्भासं स्वरूपशून्यमिव समाधिः (यो. सू. ३. ३) इति योगसूत्रेणोक्तस्तु नात्र विवक्षितः, तादृशस्य समाधेः परमात्मनोऽन्यत्रापि संभवात् ॥</p>
<p class="sub_title" id="4">कर्मेति कृत्स्नक्रिया ॥ ४ ॥</p>
<p>कर्मेति । अस्मिन् कर्मयोगशास्त्रे कृत्स्ना क्रिया कर्मशब्देनाभि प्रेतेति सूत्राभिप्रायः; यत् क्रियते तत् कर्मेति कर्मशब्दस्य निर्वचनात् । एकादशेन्द्रिययुक्तेन शरीरेण क्रियमाणं सर्वमपि कर्मैव । एतदेव सामान्यतमनिर्वचनमत्र ग्रहीतव्यं नान्यत्किंचित् ॥</p>
<p>ननु चोदनालक्षणो वैदिको धर्मो यागादिरूप एव कर्म, नान्यत् किञ्चित् लौकिककर्मणः परमपुरुषार्थसाधक-सामर्थ्याभावदिति चेन्न । स्वकर्मणा तमभ्यर्च्य सिद्धिं विन्दति मानवः (भ. १८.४६)</p>
<p class="verse">निराशीर्यतचित्तात्मा त्यक्तसर्वपरिग्रहः ।<br />शारीरं केवलं कर्म कुर्वन्नाप्नोति किल्बिषम् ॥ (भ. ४. २१)</p>
<p>मयि सर्वाणि कर्माणि संन्यस्याध्यात्मचेतसा....</p>
<p class="verse">ये मे मतमिदं नित्यमनुतिष्ठन्ति मानवाः ।<br />श्रद्धावन्तोऽनसूयन्तो मुच्यन्ते तेऽपि कर्मभिः ॥ (भ. ३. ३०-३१)</p>
<p>इत्यादिभगवद्वचनात् । स्वधर्मोचितं कृत्स्नं कर्म `स्वकर्मणा' इत्यत्राभिहितम् , न केवलं वैदिकम् ; चतुर्थवर्णिकानां चतुर्थाश्रमिणां च वैदिककर्माभावात् । कर्मयोगे तु वर्णाश्रमोचितं कर्मापि न नियमेनाभिप्रेतम् ; इदानीन्तने काले वर्णाश्रमनियमशैथिल्यात् । फलाभिसन्धिरहितत्वेन क्रियमाणं कर्मैव मोक्षाय भवतीति भगवान् श्रीरामकृष्णदेवो विवेकानन्दस्वामिनश्च । अतोऽलं तव श्रमेण ॥</p>
<p>ननु कर्मशब्देन यदि कृत्स्नं कर्मजातमभिप्रेतं तर्हि परमपुरुषार्थविरुद्धं परमानर्थकारकं दुष्कर्मापि तदन्तर्गतमेव । आक्षेपोऽयं समंजस एव । दुष्कर्मत्यागस्तूत्तरत्र वक्ष्यते । साम्प्रतम् इयदेवोच्यते-सकलं कर्म स्वरूपेण न साधु नासाधु वा । यथासंभवमेव तत्तथा भवति । तद्यथा हननं पापकार्यपि धर्मयुद्धे साध्वेव ॥</p>
<p class="sub_title" id="5">निष्कामत्वकौशलास्तिक्यबुद्धिलक्षणः कर्मयोगः ॥ ५ ॥</p>
<p>निष्कामत्वेति । निष्कामत्वं फलाभिसन्धिराहित्यम् । कौशलं नैपुण्यम् । आस्तिक्यबुद्धिः परमपुरुषार्थे `अस्ति' इति बुद्धिः, कर्मयोगद्वारा तत्प्राप्तावचला श्रद्धा च । कर्मयोग एतैस्त्रिभिर्लक्षणैः सदा नियमेन युक्त इति यावत् ॥</p>
<p>निष्कामत्वमिति एकमेव लक्षणमस्तु कर्मयोगस्य,</p>
<p class="verse">कर्मजं बुद्धियुक्ता हि फलं त्यक्त्वा मनीषिणः ।<br />जन्मबन्धविनिर्मुक्ताः पदं गच्छन्त्यनामयम् ॥ (भ. २.५१)</p>
<p>इति भगवद्वचनादिति चेन्न; योगः कर्मसु कौशलम् (भ. २.५०) इत्यप्युक्तत्वाद् भगवता तत्रैव । आस्तिक्यबुद्धिरपि तथैवावश्यकी कर्मयोगस्य मोक्षशास्त्रत्वात् ॥ </p>
<p>ननु भवदुदाहृते श्लोके कौशलं नाम बन्धजनक-स्वभावानि कर्माणि यथा स्वेषां बन्धोत्पादनस्वभावं विहाय मोक्षाय प्रभवन्ति तथा तेषां करणं न तु कर्मव्यवसायिनि दृश्यमानं बाह्यकलानैपुण्यमिति चेत् । नूनम्; वयमपि तत्त्वशस्तदेव निर्वचनमभ्युपगच्छामः । किन्तु निष्कामत्व एव एतस्यार्थस्यापि अन्तर्गतत्वाद् रूढार्थमत्र गृहणीमः। विद्यन्ते च केचिदालस्यभूषिताः तामसशिरोमणयो येषां स्वशरीरवहनमपि दुःखेनैव भवति । विना कर्मणा जीवनव्यापारस्याशक्यत्वात् तेऽपि बलेन कर्मसु नियुक्ताः । अपि तु कर्मसु कर्मफलेषु वा तेषां महान् अनादर एव । अतस्तैः कृतं सर्वमपि दुष्कृतमेव । बाह्यकर्मसु यदव्यवस्था दृश्यते सा कर्तुर्मानस-अव्यवस्थामेव भासयति । एवं  च तादृशमनोयुक्तः कर्ता कथं कर्मयोगे वाऽन्यस्मिन् योगे वाऽर्हतां प्राप्नोति? एतदेव बाह्यकौशलस्य मानसकौशल-भासकत्वमभिप्रेत्य श्रीविवेकानन्दस्वामिनोऽ सःप्याहुः -</p>
<p> `यो धूमपानोपकरणविन्यासे समर्थः स ध्यानकर्मण्यपि समर्थः, यतो व्यवस्थितमनस्क एव सः' इति । तस्माद् अस्मत्कृतकौशलशब्दार्थे न काचिदनुपपत्तिः ॥</p>
<p> अत्रेतरे प्रत्यवतिष्ठन्ते -सूत्रोक्ते आद्यलक्षणद्वये नो विवदामहे किन्तु आस्तिक्यबुद्धिरनावश्यक्येव । नास्तिकः कश्चिद् भवेद्यः कर्तव्यबुद्ध्या प्राण्यनुकंपया च कर्मसु प्रवर्तते । अत एव निष्कामो भवेत् कुशलोऽपि च स्यात् । एतादृशस्तु तामसशिरोमणिभ्यः कपटास्तिकेभ्यः कर्मयोगेऽधिकरोतितराम् इति चेत् । तथाऽस्तु । अपि तु न स नास्तिकः किन्तु तत्त्वत आस्तिक एव । सोऽपि मोक्षाभिगामी तज्जानातु वा न वा । यथाऽग्निनौकायामासीनो लक्ष्यं नगरं प्राप्नोत्येवानिच्छन्नपि तद्वत् ॥</p>
<p> किञ्चि निस्स्वार्थसेवाद्वारा कियत् प्रमाणं तस्य मनः शुद्धीक्रियते तावप्रमाणम् आस्तिक्यबुद्धिरपि तं प्राप्नोत्येव । ज्ञानयुक्ततं कर्म शीघ्रफलदायीति प्रसिद्धमेव । तस्माद्यदि स नास्तिक आस्तिको भवेत् तदा स मोक्षमचिरेणाधिगच्छति ॥</p>
<p> अस्ति च महद् भयं नास्तिककृते कर्मयोगे । तद्यथाकदाचिल्लोकाः कृतविस्मरणशीलाः शत्रवोऽपि भवेयुः । तदा नास्तिककर्मयोगी अवश्यं कर्मयोगाद्विचलितो भवेत् । स्वार्थी क्रूरश्च स्यात् ।</p>
<p> आस्तिककर्मयोगिनस्तु सर्वं मदहंकारनाशनद्वारा मच्छिक्षणायैव भवतीति विश्वासान्न किञ्चिद् भयमस्ति । अतो युक्तमेव आस्तिक्यबुद्धि-लक्षणत्वमपि कर्मयोगस्य ॥</p>

<p class="title">  प्रथमाध्याये </p>

<p class="sub_title" id="p2">  द्वितीयोंऽशः </p>
<p>अतीतेंऽशे कर्मयोगोऽपि साक्षान्मोक्षोपायो भवतुमर्हतीति साधितम् । तदनन्तरं कर्मयोगशब्दस्य व्याख्यान क्रमेण कृतम् । संप्रति  एतदंशादारभ्य प्रथमाध्यायपर्यन्तं कर्मयोगशास्त्ररहस्यं विव्रियते । तत्र तावद् यस्यात्मनो मोक्षार्थमिदं शास्त्रं प्रवृत्तं तस्यात्मनो निजस्वरूपनिरूपणमुपक्रम्यते -</p>
<p class="sub_title" id="6">अहंप्रत्ययालंबनमात्मा ॥१ ॥ (६)</p>
<p>अहमिति यदहंप्रत्ययस्यालंबनं स आत्मा । `अहम् '  इति धीः सर्वप्राणिनां सुप्रसिद्धैव । तस्या आलंबनम् आश्रय आत्मैव न तु देहो वेन्द्रियाणि वा मनो वाऽथवा तेषां सर्वेषां समुच्चयः । तदेतदवस्थात्रय-विवेचनेनावगम्यते ॥</p>
<p>इदानीं स्वरूपलक्षणवचनेन आत्मा निरूप्यते -</p>
<p class="sub_title" id="7">स नित्याशुद्धबुद्धमुक्तस्वभावः ॥ २ ॥(७)</p>
<p class="verse">स इति । स आत्मा नित्योऽजोऽत एवाविक्रियः ।</p>
<p class="verse">न जायते म्रियते वा विपश्चित् (कठ. १.२.१८),</p>
<p class="verse">अजो नित्यः शाश्वतोऽयं पुराणाः (भ.२.२०)</p>
<p class="verse">नात्माऽश्रुतेर्नित्यत्वाच्च ताथ्यः (ब्र. सू. २.३.१७)</p>
<p>इति प्रस्थानत्रये ॥</p>
<p>स शुद्धः सर्वलेपरहितः; अन्तश्शरीरे ज्योतिर्मयो हि शुभ्रः (मुं. ३.१.५.), य आत्माऽपहतपाप्मा (छां. ८.७.१), स न साधुना कर्मणा भूयान् , नो एव असाधुना कनीयान् ... स एष नेति नेत्यात्मा... असङ्गो न हि सज्यते .. उभे उ हैवैष एते तरति, नैनं कृताकृते तपतः (बृ.४.४.२२) इत्यादिश्रुतिभ्यः ॥</p>
<p>स बुद्धो बोधरूपो नित्यचैतन्यस्वरूपः । अनन्तरोऽबाह्यः कृत्स्नः प्रज्ञानघन एव (बृ. ४.५.१३), सत्यं ज्ञानमनन्तं ब्रह्म (तै. २.१), इत्यादिश्रुतयो वदन्ति तस्य ज्ञानरूपत्वम् । भगवान् बादरायणोऽप्याह- ज्ञोऽत एव (ब्र. सू. २.३.१८) इति । ननु आत्मनः प्रकरणे ब्रह्म श्रुत्युदाहरणम् अकाण्डे ताण्डवमिति चेन्न । आत्मब्रह्मणोरैक्यस्याभ्युपगतत्वादस्माभिः । स य एषोऽणिमैतदात्म्यमिदं सर्वं तत् सत्यं स आत्मा तत्त्वमसि श्वेतकेतो (छां ६.८.७.) इति श्रुतिवचनात् ॥</p>
<p>स आत्मा मुक्तः सर्वबन्धनेभ्यः ।</p>
<p class="verse">भिद्यते हृदयग्रन्थिश्छिद्यन्ते सर्वसंशयाः ।<br />क्षीयन्ते चास्य कर्माणि तस्मिन् दृश्टे परावरे ॥ (मुं. २.२.९)</p>
<p>इति श्रुतेः। यमात्मानं ज्ञात्वा सर्वपाशापहानिर्भवति स स्वयमपि मुक्त एव भवितुमर्हतीत्यस्मिन् किमु वक्तव्यम् ? । यत आत्मा नित्यः शुद्धो बुद्धो मक्तोऽतः स नित्यशुद्धबुद्धमुक्तस्वभावः । नित्यशुद्धो नित्यबुद्धो नित्यमुक्त इत्यपि नित्यशब्दस्य सर्वत्रानुषङ्गो भवेत् ॥</p>
<p>ईदृशलक्षणात् किमवधार्यते ? आह-</p>
<p class="sub_title" id="8">अत एव स निष्कर्मा ॥ ३ ॥ (८)</p>
<p>अत इति । यतो नित्यत्वादिलक्षणोऽत ए स आत्मा निष्कर्मा ।</p>
<p>निर्गतानि कर्माणि यस्मात् स निष्कर्मा, सर्वकर्मरहित इत्यर्थः । किमिदं वदति भवान् ? सर्वकर्मा सर्वकामः (छां. ६.१४.२) इति हि श्रुतिरितिचेत् । मा भैषीः ;  आत्मनो निष्कर्मत्वं प्रदर्श्यते तेऽधुनैव । सर्वकर्मश्रुतौ तु सर्वं विश्वं जगद्यस्य परमेश्वरस्य कर्म स परमेश्वरः सर्वकर्मेति हि व्याकरणम् । इह तु स विशेषार्थो न विवक्षितः । यत्किञ्चित्कर्मनिर्वर्तते कर्तृत्वबुद्धिः करणानि कश्चनार्थश्च अवश्यमपेक्ष्यन्ते । नित्यचैतन्यस्वरूपस्य अद्वैतस्य नित्यतृप्तस्य आनन्दघनरूपस्य आत्मनः कर्तृत्वबुद्धि-बाह्यकरण-अर्थसंबद्धं कर्म कथं हि स्यात् ?  अत उपपन्नमेवेदं निष्कर्मत्वम् ॥</p>
<p>किञ्च-</p>
<p class="sub_title" id="9">निर्योगश्च ॥ ४ ॥ (९)</p>
<p>निर्योगश्चेति । य आत्मा निष्कर्मा स निर्योगश्च योगहीनश्चेत्यर्थः । योगः समाधिः (१.१.३) इत्यत्र योगशब्दस्यार्थः प्रपञ्चितः । परमात्मसाक्षात्कार एव योग इत्यर्थस्तत्र । इह तु योगशब्दस्तन्मार्ग उपचरितः । स्वत एव कृतकृत्यत्वाद् आत्मनो न काचिदपेक्षा योगमार्गे यमनुसृत्य कृतकृत्यत्वं प्राप्तं भवति । </p>
<p>अतीतस्य सूत्रद्वयस्य अयमभिप्राः - आत्मनो नित्यमुक्तस्वरूपत्वात् , मुक्तिप्रापक इति प्रथितस्य योगस्य तद्विशेषस्य कर्मयोगस्य वाऽऽवश्यकत्वं नास्त्येवेति ॥</p>
<p>कृतं नन्वेतस्य कर्मयोगशास्त्रस्य मूलोच्छेदनमिति चेन्न; श्रूयताम् - </p>
<p class="sub_title"  id="10">बन्धनं दृश्यते तु ॥ ५ ॥ (१०)</p>
<p>बन्धनमिति । लोक इति शेषः । तु-शब्दो लोके दृश्यमानस्यात्मस्वभाववैपरीत्यस्य प्रदर्शनार्थम् । सर्वे वयं वस्तुतो नित्य-शुद्ध-बुद्धमुक्त-स्वभावा अपि तद्विपरीतभावनायुता दृढबद्धा दृश्यामहे ।</p>
<p>एतादृशानाम् अस्माकं जन्म-जरा-रोग-मृत्यवः शारीरकबन्धनम् । रागद्वेषादयो मानसबन्धनम् । `नष्टोऽहं हृतधनत्वात्' इति धननिमित्तं बन्धनम् । `मृता मे भार्या ! दुष्टो मे पुत्रः ! धि़ङमाम् !' इति पुत्रकलत्रादिबन्धुनिमित्तं बन्धनम् । `कदाचित् कथंचित् स सपत्नो मां हनिष्यति ! किं करवाणि?' इति भयकृतं बन्धनम् । सर्वाण्येतानि स्वातंत्र्यं हृत्वाऽस्मान् बध्नन्तीति बन्धनानि ॥</p>
<p>अत्र द्वौ प्रश्नावुद्भवतः - आत्मनो बन्धनं कथमभवत् ? बन्धनान्मुक्तिः कथं भविष्यति ? - इति । तत्र तावदाद्यः प्रश्नः । अविद्यया स्वस्वरूपविस्मरणादिति केचिदुत्तरं वदन्ति । प्राक्तनकर्मणोऽभवदित्यन्ये । अज्ञानद्वारा प्रकृत्या सह ऐक्यभावनादित्यपरे । अपि तु सर्वतः प्रथमं बन्धनं कथमभवत् ? - इत्यस्य प्रश्नस्योत्तरं वक्तुं न साध्यमविद्याया अनादित्वात् ।</p>
<p>मृग्यमाणं द्वितीयप्रश्नस्योत्तरं विविधानां मोक्षशास्त्राणां जन्मकारणमभूत् । तेषां वेदान्तसंमतो मार्गोऽत्र कथ्यते -</p>
<p class="sub_title" id="11">योगेनैव बन्धनिवृत्तिः ॥ ६ ॥ (११) </p>
<p>योगेनेति परमात्मनि मनस्समाधान-प्रापयिता सर्ववेदान्तसंमतो योऽध्यात्मसाधनमार्गः स एवेह योगशब्देन कथित इति स्पष्टम् । एवकारोऽन्येषाम् असम्यग्दर्शनानां प्रमाणरहितानां छद्मयोगानां व्यावर्तनार्थः ॥</p>
<p>मनसि विशुद्धे परमात्मा स्वयमेव तस्मिन्नवभासत इत्युक्तं ग्रन्थारम्भ एव । तन्मनोविशुद्धिरेव योगस्य लक्ष्यम् । मुमुक्षवस्तु सामर्थ्यभेदाद् विविधाः । यथा नियतप्रमाणं शिरस्त्राणमेकं सर्वेषां शिरसे नावकल्पते तद्वत् एकरूपो योगो नोचितो भवति सर्वेषां मुमुक्षूणामिति सामान्यप्रज्ञाविषयः । तदङ्गीकृत्योच्यते -</p>
<p class="sub_title" id="12">स योगश्चतुर्धाऽधिकारभेदात् ॥ ७ ॥ (१२) </p>
<p>स योगेति । स योगो येनैव बन्धनिवृत्तिर्भवति, वक्ष्यमाणलक्षणैः ज्ञान-ध्यान-भक्ति-कर्म-नामभिः चतुर्धा भवति । कुतोऽयं विभागः ?  अधिकारभेदात् । अधिकारः सामर्थ्यं रुचिश्च ॥</p>
<p>इदानीन्तने काले सर्वे जनाः समानाः इति ध्रुवकः पदे पदे श्रूयते । स एषोऽनुपपन्नो दृष्टविरुद्धत्वात् । अस्त्येव बहुरूपं विचित्रं वैषम्यं सर्वेषां शरीर-बुद्धि-गुण-संस्कारादि-तारतम्यात् । आत्मस्वरपे तत्साक्षात्कारावसरे चैव समानत्वं भवितुमर्हति नैव व्यवहारदृष्टया । अत एतद्भेदमङ्गीकृत्यैव सनातनधर्मान्तर्गतानि सर्वाणि मोक्षशास्त्राणि प्रवृत्तानि । अहो महन्मनोज्ञत्वमेतस्य चिरन्तनस्य शुक-पतञ्जलि-नारद-जनकादि-ऋषिसङ्घजुष्टस्य धर्मस्य ।</p>
<p>अर्भको यदि योजनदूरं गमनाय नियुज्यते तदा स म्रियत एव । ततः तत्तत्सामर्थ्यानुरूपं कर्मैव सर्वस्मै देयमिति प्रसिद्धं लोके । एवमेवाध्यात्मिकशास्त्रेष्वपि । मुमुक्षूणां केचिदतीव-सूक्ष्मबुद्धयो विवेचनकुशलाः तीव्रवैराग्ययुक्ताश्च दृश्यन्ते । अन्ये त्वन्तर्मुखस्वभावा भवेयुः । अपरे च कविवद्भावविशिष्टा लोक्यन्ते । इतरे तु सदा कर्मपरा भूत्वा विना कर्म क्षणमपि शान्त्या स्थातुमशक्ता विद्यन्ते । अत एतेषां चतुर्विधानां मुमुक्षूणाम् उचिताश्चतुर्विधा योगप्रकारा वक्तव्याः ॥</p>
<p>तान् वक्त्युत्तरसूत्रेण -</p>
<p class="sub_title" id="13">ज्ञानध्यानभक्तिकर्मयोगा इति ॥ ८ ॥ (१३)</p>
<p>ज्ञानेति । ज्ञानयोगो ध्यानयोगो भक्तियोगः कर्मयोगश्चेति । पूर्वोक्तानां चतुर्विधानां मुमुक्षूणामेते चतुर्विधा योगप्रकाराः क्रमेणोचिता इति यावत् ॥</p>
<p>तेषां चतुर्णां लक्षणानि चतुर्भिः सूत्रैः क्रमेणोच्यन्ते -</p>
<p class="sub_title" id="14">आत्मानात्मविवेकलक्षणो ज्ञानयोगः ॥ ९ ॥(१४)</p>
<p>आत्मेति । आत्मानात्मविवेको ज्ञानयोगस्याधारस्तम्भः । सर्वं खल्विदं ब्रह्म (छां. ३.१४.१), अयमात्मा ब्रह्म (मां. २), इदं सर्वं यदयमात्मा (बृ. २.४.६) एष त आत्माऽन्तर्याम्यमृतः (बृ. ३. ७. ३) य आत्मा सर्वान्तरः (बृ. ३.४.१), तत्सत्यं स आत्मा तत्त्वमसि (छां. ६.८.७), अहं ब्रह्मास्मि  (बृ. १.४.१०) - इत्यादिभिः श्रुतिभिराचार्योपदेशश्रवणाच्च, `` जगतो निजस्वरूपं ब्रह्मैव ; मम निजस्वरूपं प्रत्यागात्मा; ब्रह्मैवात्माऽऽत्मैव ब्रह्म" इति निश्चित्य, आभासस्य जगतोऽनात्मत्वमत एव मिथ्यात्वं सम्यगवधार्य, सत्यं पौनःपुन्येन मत्वा ध्यात्वा च सविकल्प-निर्विकल्पसमाधी प्राप्नुयात् क्रमेण । निर्विकल्पसमाधौ परब्रह्मसाक्षात्कारो भवति । स एष ज्ञानयोगः ॥</p>
<p class="sub_title" id="15">साष्टाङ्गः परमात्मसमाध्यन्तो ध्यानयोगः ॥ १० ॥ (१५)</p>
<p>साष्टाङ्ग इति । अष्टाङ्गैः सह वर्तत इति साष्टाङ्गः । परमात्मनि समाधिः परमात्मसमाधिः, स यस्य अष्टाङ्गयोगस्यान्तोऽष्टममङ्गं स एष परमात्मसमाध्यन्तः । स एव ध्यानयोगः । यम-नियम-आसन-प्राणायाम-प्रत्याहार-धारणा-ध्यान-समाधयोऽष्टावङ्गानि । एष ध्यानयोगः साधनविषये पातञ्जलयोगेन तुल्यः । अपि तु साध्यविषयेऽस्त्येव भेदः । पातञ्जल-योगशास्त्रोक्तानि तत्त्वानि वेदान्तिभिर्नाभ्युपगतानि । यद् ब्रह्म निखिलजगताम् अभिन्ननिमित्तोपादानकारणं स एव प्रत्यगात्मा, तत्साक्षात्कारादेव च मुक्तिरित्यभ्यपगतत्वाद् वेदान्ते तत्परं ब्रह्मैवात्र वेदान्तसंमतध्यानयोगस्य समाधिलक्ष्यं भवितुमर्हति नान्यत्किंचित् । भेदस्त्वियानेव ॥</p>
<p class="sub_title" id="16">ईश्वरभक्त्याऽऽत्मविस्मृतिलक्षणो भक्तितयोगः ॥ ११ ॥ (१६)</p>
<p>ईश्वरेति । यदा भक्तियोगी ईश्वरे परां भक्तिमाप्नुयात् देहाद्युपाधियुक्तमात्मानं विस्मरति । तदेतल्लक्षणं भक्तियोगस्य ॥</p>
<p>जन्माद्यस्य यतस्तत्परं ब्रह्मैव साधकानुग्रहाय सगुणः साकार ईश्वरो भवति । निखिलहेयप्रत्यनीक-कल्याणगुणगणमहोदधिः स परमप्रेयमरूपश्च । यत्प्रेमास्मिन् क्रियते सा भक्तिः ॥</p>
<p class="verse">भक्तिरस्य भजनम् ; एतदिहामुत्रोपाधि-नैराश्येन अमुष्मिन् <br />
मनःकल्पनम् (गोपालपूर्वतापिन्युपनिषत् २.१) <br />
इष्टे स्वारसिको रागः परमाविष्टता भवेत् ।<br />
तन्मयो या भवेद् भक्तिः साऽत्र रागात्मिका स्मृता ॥ (भक्तिरसामृतसिन्धुः), </p>
<p class="verse">द्रुतस्य भगवद्धर्माद् धआरावाहिकतां गता ।<br/>सर्वेशे मनसो वृत्तिर्भक्तिरित्यभिधीयते ॥ (भक्तिरसायनम् १.३) </p>
<p class="verse">मद्गुणश्रुतिमात्रेण मयि सर्वगुणाश्रये ।<br />मनोगतिरविच्छन्ना यथा गङ्गाऽम्भसोऽम्बुधौ ॥</p>
<p class="verse">लक्षणं भक्तियोगस्य निर्गुणस्य ह्युदाहृतम् ।<br />अहैतुक्यव्यवहिता या भक्तितः पुरुषोत्तमे ॥ (भाग. ३.२९.११-१२)</p>
<p>-इत्यादीनि भक्तिलक्षणं कथयन्ति ॥ </p>
<p>`मातुरर्भके प्रियस्य प्रेयस्यां कदर्यस्य च स्वधने याः प्रीतयः एकीकृतास्ताः सर्वा यदि परमेश्वरे निधीयन्ते सा तर्हि भक्तिर्भवति' इति भगवान् श्रीरामकृष्णः ॥</p>
<p>भक्तियोगारंभे भक्तस्य भगवांश्चाहं चेति द्वैतभावो विद्यते । क्रमेण यदा सा द्वैतभक्तिः पराभक्तिरूपेण परिणमते तदा स भक्तः स्वात्मानं विस्मृत्य भगवत्येकीभवति । इदमेव तत्त्वं सूत्र उदाहृतम् ॥</p>
<p class="sub_title" id="17">उक्तलक्षणः कर्मयोगः ॥ १२ ॥ (१७) </p>
<p>उक्तेति । चतुर्योगलक्षणप्रवाहपतितत्वात् कर्मयोगलक्षणमपीह वक्तव्यम् । अपि तु तदुक्तं निष्कामत्वादिसूत्र (१.१.५) एव। प्रपञ्चयिष्यते च तदुत्तरग्रन्थ इति नेह पृथग्वर्ण्यते ॥ </p>
<p></p>
<p class="title">प्रथमाध्याये </p>
<p class="sub_title" id="p3">तृतीयोंऽशः </p>
<p>पूर्वस्मिन्नंश आत्मनो नित्यमुक्तत्वं लोके बन्धनस्य विद्यमानत्वं बन्धापहारकाश्चतुर्योगाश्च सलक्षणा उक्ताः । यस्मिञ्जगत्यात्मनो बन्धो दृश्यते यस्मन्नेव स्थित आत्माऽऽत्मबन्धनविमोचनाय प्रयतेत तस्य जगतो लक्ष्णानि कर्मयोगशास्त्रार्थज्ञानसौलभ्याय अत्रांशे वर्ण्यन्ते । तत्र प्रथमं सूत्रम् -</p>
<p class="sub_title" id="18">इदंशब्दवाच्यं जगत् ॥ १ ॥ (१८) </p>
<p>इदमिति । `सर्वं खल्विदं ब्रह्म' (छां ३.१४.१), `इदं सर्वं यदयमात्मा (बृ. ४.५.७) इत्यादिषु श्रुतिषु यः इदंशब्दस्तेन निर्दिष्टं यद्वस्तु प्रकृष्टं प्रत्यक्षं च दृश्यमानं तदेव जगदित्यर्थः ॥</p>
<p>तत्स्वरूपमाह -</p>
<p class="sub_title" id="19">तत्कर्ममयम् ॥ २ ॥ (१९)</p>
<p>तदिति । तदुक्तमिदंशब्दवाच्यं जगत्कर्ममयम् । ननु भवदुक्त-श्रुतिवचन एव जगतो ब्रह्ममयत्वं स्पष्टं दृश्यते । कथमिदं कर्ममयत्वमुच्यते येन श्रुतिकोपो भवेदिति । श्रूयताम् - मयट्प्रत्ययो विकारार्थे प्राचुर्यार्थे च स्यात् । ब्रह्मप्रकृतिकत्वाज्जगतोऽस्य ब्रह्ममयत्वमेव युज्यतेतराम् । अत्र तु प्राचुर्यार्थ एव मयट् ॥ </p>
<p>तद्यथा -सदेव सोम्येदमग्र आसीदेकमेवाद्वितीयम् ... तदैक्षत बहु स्यां प्रजायेयेति । तत्तेजोऽसृजत (छां ६.२.१-३), आत्मा वा इदमेक एवाग्र आसीत् । नान्यत्किंचन मिषत् । स ईक्षत लोकान्नु सृदा इति (एे .१.१.१) -इत्यादिभिः श्रुतिभिर्जगतः प्रारंभो ब्रह्मण ईक्षणक्रियाया इत्यवगम्यते । `यस्य वै तत्कर्म' (कौषी. ४.१९), सर्वकर्मा (छां. ३.१४.२) -इति श्रुतयो जगद् ब्रह्मणः कर्मेति वदन्ति । अपि च ईश्वरोऽदृष्टाक्यप्राणिकर्मानुसारेणेदं जगत् सृजतीति लोकप्रसिद्धमेव किञ्चैषा भूमिः स्वाक्षरेखां परितः सूर्यं परितश्च भ्रमणकर्मणि सर्वदा निरता । चरमतोऽस्य `कर्मभूमिः' इत्यस्ति च प्रथा इत्येवमादिभिः कारणकलापैः `तत्कर्ममयम्' इति सूत्रोक्तमुपपन्नमेव ॥</p>
<p>किञ्च - </p>
<p class="sub_title" id="20">त्रिगुणात्मकं च ॥ ३ ॥ (२०)</p>
<p>त्रिहुणात्मकमिति । यज्जगत् कर्ममयमित्युक्तं तदेव त्रिगुणात्मकं च । सत्त्वरजस्तमांसि त्रिगुणाः गुणा इति रज्जवः । तद्वत् पुरुषं संसारे निबध्नन्तीति सत्त्वरजस्तमांस्यपि गुणा इतीरिताः । ते गुणाः क्रमात् सुखदुःखमोहानुत्पादयन्ति । प्रकृत्याख्या ईश्वरमाया त्रिगुणात्मिका यस्या योगेन ब्रह्म शबलं भूत्वा जगत्कर्मणि समर्थं भवति । तत्प्रकृतिविकारत्वाज्जगतोऽस्यापि त्रिगुणात्मकत्वं युक्तमेव वक्तुम् ॥</p>
<p>तत्फलितमाह- </p>
<p class="sub_title" id="21">अत एव शुभाशुभसङ्कीर्णम् ॥ ४ ॥ (२१)</p>
<p>अत इति । यतः सुखदुःखमोहात्मकास्त्रिगुणा निदानं जगतोऽत एवेदं जगत् सुखकारिणा शुभेन दुःखमोहकारिणाऽशुभेन च सङ्कीर्णं संमिश्रितम् ॥</p>
<p>शुभाशुभसमष्टिस्थैर्यमाह -</p>
<p class="sub_title"  id="22">शुभाशुभसमष्टिः स्थिरैव ॥ ५ ॥ (२२)</p>
<p>शुभेति । शुभसमष्टिः अशुभसमष्टिः तयो समष्टिश्च सदा स्थिरा एव ॥</p>
<p>कुतः?-</p>
<p class="sub_title"  id="23">नियतादृष्टोत्पन्नत्वाद्विशिष्टसर्गस्य ॥ ६ ॥ (२३)</p>
<p>नियतेति । एकस्य विशिष्टस्य सर्गस्योत्पदननिमित्तमदृष्टं नियतमेव । पुण्यो वै पुण्येन कर्मणा भवति पापः पापेन (बृ. ३.२.१३) यथाकारी यथाचारी तथा भवति साधुकारी साधुर्भवति पापकारी पापो भवति (बृ. ४.४.५), योनिमन्ये प्रपद्यन्ते शरीरत्वाय देहिनः । स्थाणुमन्येऽनुसंयन्ति यथाकर्म यथाश्रुतम् ॥ (कठ. २.५.७), तद्य इह रमणीयचरणा अभ्याशो ह यत्ते रमणीयां योनिमापद्येरन् (छां ५.१०.७)- इत्यादिश्रुतयः, </p>
<p class="verse">तेषां ये यानि कर्माणि प्राक्सृष्ट्यां प्रतिपेदिरे ।<br />
तान्येव ते प्रपद्यन्ते सृज्यमानाः पुनः पुनः ॥<br />
हिंस्राहिंस्रे मृदुक्रूरे धर्माधर्मावृतानृते ।<br />
तद्भाविताः प्रपद्यन्ते तस्मात् तत्तस्य रोचते ॥ (वि. पु. १.५.६२)</p>
<p class="verse">भूतभावोद्भवकरो विसर्गः कर्मसंज्ञितः ॥ (भ. ८.३)</p>
<p class="verse">प्रकृर्ति स्वामवष्टभ्य विसृजामि पुनः पुनः ।<br />भूतग्राममिमं कृत्स्नमवशं प्रकृतेर्वशात् ॥ (भ. ९.८) </p>
<p>-इत्यादिस्मृतयश्च प्राणिजातयुक्तस्य जगत्सर्गस्य प्राणिकर्मसापेक्षत्वं दर्शयन्ति । तदेतत्कर्म विशिष्टस्यैकस्य सर्गस्य नियतमेवेत्यतः शुभाशुभसमष्टिः स्थिरैव भवितुमर्हति ॥</p>
<p>अतो ये `जगतो दोषान् अपनयामः, उपकारं च कुर्मः' इति सदर्पं मन्यन्ते तान् प्रत्येष उपदेशः क्रियते -</p>
<p class="sub_title"  id="24">तद्दोषहरणं श्वलूमवत् ॥ ७ ॥ (२४)</p>
<p>तदिति । तस्य जगतो दोषापहरणप्रयत्नः शुनो लूमस्य पुच्छस्य ऋजूकरणप्रयत्नवद् व्यर्थ इति सूत्राभिप्रायः ॥</p>
<p>अत्रैषा श्रीविवेकानन्दस्वामिभिरूक्ता वेतालकथा उदाहर्तव्या-धनदत्तो नाम कश्चिद्दुर्गतिं प्राप । शुश्रुवान् किल स वेतालवशीकरणेन सकलसुखप्राप्तिसम्भव इति । तदर्थं स कञ्चिन्मान्त्रिकं प्रपेदे । मान्त्रिकः कञ्चिन्मन्त्रमुचितमुपदिश्य `एतन्मन्त्रजपेन महान्वेतालस्तव वश आगमिष्यति । तं सततोद्योगिनं कुरु । प्रमत्तो यदि भवेः, यदि तमुद्योगरहितं कुर्यास्तदैव स त्वां भक्षयिष्यति' इति च तं प्राबोधयत् । उक्तप्रकारेण धनदत्तो मन्त्रं जप्त्वा वेतालं वशीचकार । आविर्भूतो वेतालः `किं करोमि ? आज्ञापयतु त्वरया' इति भाषितवान् । `धनस्यार्बुदमाहर' इति धनदत्तः । क्षणेनैव तदाहृत्य `आहृतम्' इति वेतालः । `एतन्महारण्यं विच्छिद्य महर्म्यां महानगरीं सृजं' इति धनदत्तः । निमिषार्धेनैव तत्कृत्वा  `सृष्टा' इति वेतालः । एवं धनदत्तो यद्यदाज्ञापयाञ्चकार तत्सर्वं निमेषकालेनैव चकार वेतालः । एतत् पश्यन् धनदत्तो बिभयाञ्चकार । वेतालस्तु `करोमि किम् ? वद वद ! नो चेद् भक्षयाम्येवाहं त्वाम्' इति सन्तर्जयन्नास । कम्पमानः किङ्कर्तव्यताविमूढो धनदत्तस्ततो गुरुमभिदुद्राव । तत्पादयोः पतित्वा `पाहि मां पाहि मां पापिनः पिशाचात् । रक्ष मां रक्ष मां जीवितं च देहि मे !' इत्युच्चैश्चुक्रोश । गुरुस्तस्मै अभयं दत्वा समीपवर्तिनः कस्यचिच्छुनः पुच्छं दर्शयित्वा `एतल्लुनीहि ! वेतालाय च दद्याः!' ``एतदृजूकुरुष्व" इति च तं कथयेः इत्युक्तवान् । तथैव चक्रे धनदत्तः । वेतालस्तु जिहसिषन्नेव तत्पुच्छमादाय उद्योगी उभूत् । यावत्कालं वेतालहस्तेन धृतं तावत्कालमात्रमेव तल्लाङ्गलं सरलं बभूव । यत्क्षणं मुक्तं तत्क्षणमेव पूर्ववदभवत् । चिरप्रयत्नादभिभूतः स भूतो दिधाविषति स्म ॥   </p>
<p>एष प्रपञ्चोऽप्येवमेव । बहवः सिद्धा ऋषयोऽवतारपुरुषा मुनयो योगिनश्चैतस्य प्रपञ्चस्य स्वर्गीकरणे बहुप्रयासं कृतवन्तः । तथापि स तदवस्थ एव ॥</p>
<p>एतदेव निगमनमिति मत्वाऽऽक्षिपति कश्चन -</p>
<p class="sub_title" id="25">व्यर्थो लोकसङ्ग्रह इति चेत् ॥ ८ ॥ (२५)</p>
<p>व्यर्थ इति । यदि जगद्दोषापहरणप्रयत्नः श्वलाङ्गूलर्जूकरणप्रयत्नतुल्यस्तर्हि लोकसङ्ग्रह एव न शक्य इति चेत् । संगृह्यते संपाल्यते लोकोऽनेेनेति लोकसङ्ग्रहः लोकोपकार इति यावत् । शुभाशुभसमष्टिस्थैर्ये सति लोकसङ्ग्रहोऽसाध्य एवेति चेत् ॥</p>
<p>तत्परिहरति -</p>
<p class="sub_title" id="26">न; स्वार्थनाशनात् ॥ ९ ॥ (२६)</p>
<p>नेति । अन्ततो लोकसङ्गहोऽसाध्योऽपि लोकसङ्गग्रहप्रयत्नस्तु न व्यर्थः । कुतः? स्वार्थनाशनात् । स्वार्थनाशनशक्त्युपेतत्वात्तस्य । यावत्प्रमाणं मुमुक्षुः परहितचिन्तने निमज्जेत् , परहितकरणायोद्युञ्जीत, तावत्प्रमाणमात्मसुखं विस्मृत्य स्वार्थं विहाय निस्स्वार्थी भवेदिति  प्रसिद्धमेव । स्वार्थे समग्रं विनष्टे परमात्मज्ञानाविर्भवाय न कश्चिदन्तरायः स्यात् । अतः स्वार्थनाशकत्वात् लोकसङ्गहप्रयत्नस्य मुमुक्षुणा स सर्वदा करणीय इति भावः ॥</p>
<p></p>
<p class="title">प्रथमाध्याये </p>
<p class="sub_title" id="p4">चतुर्थोंऽशः ।</p>
<p>अतीतानन्तरांशे जगल्लक्षणानि कर्मयोगशास्त्रार्थज्ञानसौलभ्यायोक्तानि । अत्रांशे कर्मयोगप्रक्रियैव प्रपञ्च्यते । प्रथमतः कर्मयोगशास्त्रोचितं मोक्षस्य विशेषलक्षणमुच्यते -</p>
<p class="sub_title" id="27">मोक्षो नैष्कर्म्यम् ॥१ ॥ (२७)</p>
<p>मोक्ष इति । नैष्कर्म्यं सकलकर्मविहीनत्वम् । आत्मा निष्कर्मा इति पूर्वमेवोक्तम् । तत्साक्षात्काररूपेण मोक्षोणापि तादृशेनैव भवितव्यम् ॥</p>
<p>मोक्षो नैष्कर्म्यरूपोऽपि न तस्य मार्गस्तादृश इत्याह -</p>
<p class="sub_title" id="28">कर्मणो नैष्कर्म्यम् ॥२ ॥ (२८)</p>
<p>कर्मण इति । पञ्चम्यन्तमेतत् । मोक्षस्य नैष्कर्म्यरूपत्वात् कर्मसंन्यासादेव तत्सिद्धिर्भवतीत्यतः किं कर्मयोगेन ? -एतादृशाऽऽशङ्का मा भूदिति कर्मण इत्याह ।</p>
<p class="verse">न कर्मणामनारंभान्नैष्कर्म्यं पुरुषोऽश्नुते ।<br />न च संन्यसनादेव सिद्धिं समधिगच्छति ॥ (भ. ३. ४),</p>
<p class="verse">यज्ञदानतपःकर्म न त्याज्यं कार्यमेव तत् । (भ. १८. ५),</p>
<p class="verse">नियतस्य तु संन्यासः कर्मणो नोपपद्यते । (भ. १८. ७)</p>
<p>-इति भगवद्वचनान्यस्याः समाधानानि ॥</p>
<p>अशेषकर्मसंन्यासो न शक्यो यतः -</p>
<p class="sub_title" id="29">कर्मानिवार्यं देहभृतः ॥ ३ ॥ (२९)</p>
<p>कर्मेति । यावत्कालं देहो भ्रियते तावत्कालं कर्माण्यशेषतस्त्यक्तुं न शक्यम् । विना कर्म देहधारणाऽपि न भवेत् ।</p>
<p class="verse">न हि देहभृता शक्यं त्यक्तु कर्माण्यशेषतः । (भ.१८.११)</p>
<p class="verse">न हि कश्चित् क्षणमपि जात् तिष्ठत्यकर्मकृत् ।<br />कार्यते ह्यवशः कर्म सर्वः प्रकृतिजैर्गुणैः ॥ (भ.३.५)</p>
<p>-इति स्मृतेः। अतः कर्मानिवार्यमेव देहधारिणः ॥</p>
<p>अत्राक्षेपः क्रियते -</p>
<p class="sub_title" id="30">कर्म बन्धायेति चेत् ॥ ४ ॥ (३०)</p>
<p>कर्मेति । ननु कर्म बन्धाय भवतीति प्रसिद्धमेव । </p>
<p class="verse">प्लवा ह्येते अदृढा यज्ञरूपा <br />
अष्टादशोक्तमवरं येषु कर्म ।<br />
एतच्छ्रेयो येऽभिनन्दन्ति मूढा <br />
जरामृत्युं ते पुनरेवापि यन्ति ॥ (मुं १.२.७)</p>
<p class="verse">इष्टापूर्तं मन्यमाना वरिष्ठं <br />
नान्यच्छ्रेयो वेदयन्ते प्रमूढाः ।<br />
नाकस्य पृष्ठे ते सुकृतेऽनुभूत्वा <br />
इमं लोकं हीनतरं वा विशन्ति । (मुं १.२.१०)</p>
<p>-इति कर्मनिन्दाश्रुतेः ।</p>
<p class="verse">एतं वै तमात्मानं विदित्वा ब्रह्मणाः पुत्रैषणायाश्च वित्तैषणायाश्च लोकैषणायाश्च व्युत्थायाथ भिक्षाचर्यं चरन्ति । (बृ. ३.५.१),</p>
<p class="verse">एतमेव प्रव्राजिनो लोकमिच्छन्तः प्रव्रजन्ति (बृ. ४.४.२२),</p>
<p class="verse">न कर्मणा न प्रजया धनेन त्यागेनैके अमृतत्वमानशुः (महाना १२.१४)</p>
<p>-इति कर्मत्यागश्रुतेश्च ॥</p>
<p>तस्य समाधिरुच्यते -</p>
<p class="sub_title" id="31">न तु कर्म स्वरूपेण बन्धाय वाऽथ मुक्तये ॥ ५ ॥ (३१)</p>
<p>न त्विति । तुशब्द आक्षेपव्यावर्तनार्थः । स्वरूपेण जडं सत् , कर्म बन्धाय वा मोक्षाय वा न भवतीति सूत्राभिप्रायः । ननु बुद्ध्या युक्तो यया पार्थ कर्मबन्धं प्रहास्यसि (भ. २.३९) इति स्मृतेः कर्मैव बन्ध इत्यवगम्यते । मैवम् ;  दुश्चरितेन कर्मणा यो बन्धः प्राप्तः स एवात्राभिप्रेतः । नो चेत् योगस्थः कुरु कर्माणि सङ्गं त्यक्त्वा धनञ्जय (भ. २.४८) इति भगवदादेशो व्यर्थः स्यात् । अपि च भगवदुक्तप्रकारेण कृतं कर्म मोक्षायैव भवतीति -</p>
<p class="verse">बुद्धियुक्तो जहातीह उभे सुकृतदुष्कृते । (भ. २.४९)</p>
<p class="verse">कर्मजं बुद्धियुक्ता हि फलं त्यक्त्वा मनीषिणः ।<br />जन्मबन्धविनिर्मुक्ताः पदं गच्छन्त्यनामयम् ॥ (भ. २.५१)</p>
<p>-इत्यादिवाक्यैः सिद्धं भवति ॥</p>
<p>तत्र दृष्टान्तावुच्येते -</p>
<p class="sub_title" id="32">क्षुरवदग्निवच्च ॥ ६ ॥ (३२)</p>
<p>क्षुरेति । क्षौरिको यथा क्षुरेणेतरेषां मुण्डनं कुर्यात् तेन चात्मनो जीवनं वहेत् तथा तेनैव क्षुरेणात्महत्यां वा परहत्यां वा कर्तुं शक्नुयात् । एतस्य कर्मणः पुण्यं वा पापं वा तं क्षुरं न लिम्पति । अतः स्वरूपेण स क्षुरो न साधुर्नासाधुरिति वाऽवगम्यते । अग्निरपि स्वभावेन न शुभकर्ता नाशुभकर्ता वा । यदा चुल्लिगतोऽग्निरन्नं पचति तदा स शुभकृत् । यदा तु स एव मर्यादामतिक्रम्य गृहं भस्मसात्कुरुते तदाऽशुभकृद् भवति । एक एवाग्निः हेमन्ते सुखं ददाति । ददाति च दुःखं घर्मकाले एवमेव कर्मापि स्वरूपतो बन्धाय वा मोक्षाय वा नैव भवति । एकया रीत्या कृतं सद् बन्धाय, अन्यथा कृतं सत् मोक्षाय च भवति ॥</p>
<p>न हि देहभृता शक्यं त्यक्तुं कर्माण्यशेषत इत्यभ्युपगतम् । कर्म च स्वरूपेण न बन्धकृन्न वा मोक्षकृदित्युक्तम् । किन्तु केन प्रकारेण कृतं चेत् कर्म मोक्षं साधयति -इति वक्तव्यम् । तदुपक्रम्यते -</p>
<p class="sub_title" id="33">कर्मणैव कर्मातिक्रान्तव्यम् ॥ ७ ॥ (३३)</p>
<p>कर्मणेति । कर्मरहस्यबोधपूर्वकं कृतेन कर्मणा तद्बोधरहितमत एव बन्धकशक्तिकं प्राकृतं कर्मातिक्रान्तव्यमिति सूत्रार्थः । ननु कर्मणो नैष्कर्म्यम् (१.४.२), इति पूर्वमेवोक्तत्वात् चर्वितचर्वणमेतत् । नैष दोषः । तत्र कर्मयोगद्वारा नैष्कर्म्यरूपस्य मोक्षस्यावाप्तिरुक्ता । इह तु युक्तप्रकारेण कृतेन कर्मणाऽयुक्तं कर्मातिक्राम्यत इत्येव विवक्षितम् ॥</p>
<p>तत्र दृष्टान्तमाह -</p>
<p class="sub_title" id="34">कण्टकेन कण्टको यथा ॥ ८ ॥ (३४)</p>
<p>कण्टकेनेति । कण्टकेन विद्धो यथा कण्टकान्तरेण तं कण्टकमुद्धरति, एवमेव दुश्चरितं बन्धजनकं कर्म सुचरितेन मोक्षकारकेन कर्मणाऽपनीयते । कण्टके उद्धृते सति यथा कण्टकद्वयमपि विसृज्यते तथा मोक्षे प्राप्ते कृत्स्नं कर्मजातं हीयते ॥</p>
<p>तदेव विशदीकर्तुं सदृशं तत्त्वान्तरं वक्ति-</p>
<p class="sub_title" id="35">हिंसयाऽऽपद्यतेऽहिंसाशक्तिर्यथा ॥ ९ ॥ (३५)</p>
<p>हिंसयेति । विना कारणं धर्मसम्मतं यो हिंसायां रतः स हिंसाकृत्तरो भविष्यति, अधोऽधश्च गच्छति - इति उत्तरत्र वक्ष्यते (२.२.२) । तस्य हेतुरपि तत्रैव विव्रियते । इह तु षण्ढत्वनिवारणाय भीरुत्वभेदनाय दुष्टनिरोधाय च यत्पौरुषमावश्यकं तदेव हिंसाशब्देन कथ्यते ॥</p>
<p>`अहिंसा परमो धर्मः' इति स्मृतिवचनम् आदरणीयमेव सर्वैः । अपि तु हिंस्रपवृत्तिका दुष्टाः साधून् यदि पीडयेयुस्तदा ते सर्वप्रकारैर्निवार्येरन्नेव, तत्र हिंसादोषो पदं न निदधाति । तत्र तथाकरणेनात्मनः क्लैब्यमभिभूयते परोपकारफलं पुण्यं च लभ्यते । नो चेद् बहिरहिंसामूर्तिवद् दृश्यमानोऽप्यन्तर्मनसि क्रोधादिभिर्दन्दह्यत एव । दुष्टकृतहिंसायाः प्रतिहिंसाकरणेनात्मनो वीर्यं सपत्नस्य भयं च वर्धेत । कालेन महद् आन्तरं वीर्यं लभ्यते । वीर्यवतस्तस्य दृष्टिरपि दुष्टस्य मृत्युकल्पो भवति । तदा स महावीर्यवान् अहिंसायै कल्पते । तस्य दृष्ट्या सङ्कल्पेन वा पापिनः परिवर्त्यन्ते । भगवता बुद्धदेवेन अङ्गुलीमालनामकस्य पापीयसः परिवर्तनमत्र स्मर्तव्यम् ॥</p>
<p>एष एव न्यायः कर्मविषयेऽप्युपपद्यते । आशापाशशतैर्बद्ध प्राकृतिकः पुरुषः स्वकीया आशाः परिपूरयितुं यानि कर्माण्यावश्यकानि तान्यकुर्वन्नेव यद्यास्ते, परस्य सञ्जातवैराग्यस्य कर्मविरक्तिं यद्यनुकुरुते, तदा स्वाभिराशाभिरन्तर्दह्यमानो न कुत्रचित्कदाचिदपि शान्तिं लभते । प्रत्युत यदि स स्वाशातर्पणाय कर्मसूद्युंक्ते तर्हि कालक्रमेणाशानां पूरणं दुश्शकमिति ज्ञानं लब्ध्वा मोक्षाभिलाषी भवति । तदैव निषिद्धानां काम्यानां च कर्मणां न्यासं कृत्वा मोक्षसाधककर्मस्वात्मानं नियुंक्ते । स एष कर्मयोगाधिकारी ॥</p>
<p>कर्मणा कर्मातिक्रान्तव्यमित्युक्तम् । तत्कारणप्रकार-व्यञ्जनाय कर्मफलस्य द्वैरूप्यं तावद्दर्शयति -</p>
<p class="sub_title" id="36">सुखदुःखात्मकं सर्वं कर्म ॥ १० ॥ (३६)</p>
<p>सुखदुःखात्मकमिति । एकमेव कर्म सुखरूपं फलं दुःखरूपं फलं च समकालमेव दातुं शक्तमिति सूत्राभिप्रायः । तद्यथा - सर्वेषामस्माकं जीवनहेतुर्निश्वासोच्छ्वासरूपं कर्म वायुस्थान् रोगजन्तूनं लक्षशो हत्वा तेषामशुभमेव ददाति । पतिघातकस्योद्बन्धनं भार्यायै तृप्तिं ददाति; ददाति च बहु दुःखं घातकस्य भार्यायै । जगतस्त्रिगुणात्मकत्वात् तद्भागभूतेन कर्मणाऽपि तद्वदेव भवितव्यं नान्यथा ॥</p>
<p>अपि च -</p>
<p class="sub_title" id="37">बाह्यकार्यान्तरसंस्कारनिर्वर्तकञ्च ॥ ११ ॥ (३७)</p>
<p>बाह्येति । बाह्यकार्यनिर्वर्तकम् आन्तरसंस्कारनिर्वर्तकं च सर्वं कर्मेति यावत् । यद्यत्कर्म क्रियते तत्सर्वं किञ्चिद्बाह्यकार्यं निर्वर्तयति तदनुवर्ति आन्तरं संस्कारं च मनस्यङ्क्यति । स एष संस्कारः पूर्वकर्मसदृशस्य भाविकर्मणो बीजं भवति । तथापहि - प्रथमवारं मद्यं पिबतः शरीरोल्लासो भवति । तदनु तत्पानं पौनःपुन्येन कर्तुं मनस्याशा चोद्भवति । सैषाऽऽशा च तं भूयो भूयो मद्यपानकर्मणि चोदयति । बीजाङ्कुरन्यायेन कर्मसंस्कारौ परस्परं भावयतो वर्धयतश्च ॥</p>
<p>स्संकारस्य विशेषलक्षणमुच्यते -</p>
<p class="sub_title" id="38">संस्कारो ह्यासङ्गानुगुणः ॥ १२ ॥ (३८)</p>
<p>संस्कार इति । कर्मणो य आन्तरः संस्कार उत्पादितः स तस्य कर्मणः फले विद्यमानस्य आसङ्गस्यानुगुण इति सूत्रार्थः । आसूर्योदयास्तं बहून् जनान् दृष्टवानपि पुरुषः स्वस्य प्रियस्य वदनमेव स्पष्टं स्मरति तस्मिन्नासक्तत्वात् । तथा कर्मविषयेऽपि अधिकाया आसक्तेरधिकः संस्कारः ॥</p>
<p>आसङ्गस्य हेतुमाह-</p>
<p class="sub_title" id="39">आसङ्गः कामोद्भूतः ॥ १३ ॥ (३९)</p>
<p>आसङ्ग इति आसङ्गः कामादुद्भूतः कामो नाम भोगाभिलाषः । यदाऽभिलाषो जायते कस्यचित् तदा यद्वस्त् तमभिलाषं पूरयति तत्प्राप्तये स प्रयतते । प्राप्त्यनन्तरं तस्मिन् दृढासक्तो भवति । कदाचिदपि तस्मै तत्त्यागो न रोचते ॥</p>
<p>ननु ध्यायतो विषयान्पुंसः सङ्गस्तेषूपजायते । सङ्गात् सञ्जायते कामः... (भ. २.६२), इति भगवद्वचनं भवदुक्तप्रकारस्य विपरीतमेव सूचयतीति । नैष दोषः । कामो द्विविधः सामान्यो विशेषश्चेति । भोगाभिलाषः सामान्यकामः । विशिष्टवस्तुभोगार्थं या स्पृहोत्पद्यते स विशेषकामः । भगवद्वचने ध्यातं विशिष्टवस्तु प्रत्युत्पन्नो भोगाभिलाष एव कामशब्दवाच्यः । विषयचिन्तनात्पूर्वमेव तत्प्रति कामो यदि न विद्येत तच्चिन्तनमेव कथं भवेत् ? अतोऽत्र यदुक्तं तद्युक्तमेव । वस्तुत आसङ्गकामयोर्भेदो नास्ति एकोऽन्यस्यावस्थान्तरम् । अथवा नाणकपार्श्वाविव तुल्यौ तौ । एवं सत्यलं कोलाहलेन तयोरुद्भवक्रमविषये ॥</p>
<p>कामस्य दुःखबीजत्वमुच्यते -</p>
<p class="sub_title" id="40">कामः सर्वदुःखबीजम् ॥ १४ ॥ (४०)</p>
<p>काम इति । सूत्रार्थः स्पष्टः । एकोऽस्य दृष्टान्त उपक्षिप्यते - धनकामो लोके धनार्जनाय बहुविधानि कष्टानि सोढ्वा तत्संपादयति । एतस्मिन् प्रयत्ने शरीरायासरोगादीनि दुःखानि भवन्ति । अपि च तत्र परसेवाया अनिवार्यत्वात् तेषां वाग्बाणाघातप्रसक्तेर्मानसदुःखमपि बहुरूपं भवेत् । कष्टार्जितधन-संरक्षणार्था चिन्ताऽपि तं दहत्येव । चोरादिभ्यो भयं च सदा स्यात् । सुखार्थं यद्धनं व्यययति तदपीष्टां तृप्तिॆ न ददाति । धनविषये विद्यमानस्य कामस्य दुःखबीजत्वमीदृशम् । योषित्पुत्रगृहक्षेत्रादीतरकामविषयेऽपि यथासंभवमेष न्यायो योजनीयः । `आशा हि परमं दुःखं नैराश्यं परमं सुखम्' इत्यभियुक्तोक्तिरत्र स्मर्तव्या ॥</p>
<p>आसङ्गदुःखयोः सम्बन्धमाह -</p>
<p class="sub_title" id="41">आसङ्गानुगुणं दुःखतैक्ष्ण्यम् ॥ १५ ॥ (४१)</p>
<p>आसङ्गानुगुणमिति । दुःखस्य तीक्ष्णत्वमासङ्गविवृद्ध्या विवर्धते क्षयेण क्षीयते च । इयमाख्यायिकाऽत्र सम्यगुपपद्यते -ब्रह्मदत्तो नाम कश्चित्पुरुषो वीथ्यां स्वगृहं प्रति गच्छन्नासीत् । तस्मिन् किञ्चिद्दूरं गतवति समागतं मित्रमेकम्  `कश्चिद बालको केनचिद् हस्तिना मारित इत्यहमश्रौषम्' इति तमकथयत् । तच्छ्रवणेनानुकंपायुक्तो ब्रह्मदत्तो मृतबालकस्य पित्रोः शोकमेवानुचिन्तयन् गच्छति स्म । मार्गेऽपरेण पुरुषेण, मृतबालकस्ते प्राणमित्रस्य पुत्र इति श्रावितो बह्वीं शुचं प्राप । अथाचिरेण मारितो बालकः स्वस्यैव पुत्र इति वार्ता तस्य कर्णयोः पपात । हृदयविद्राविकामेतां वार्तां श्रृण्वन् स बालकस्य कलेवरं यत्र पतितं तत्स्थानं वेगेनाभिद्रवन् `हा ! मे पुत्र! मां प्रियं पितरं विहाय क्वैवगच्छाः!' इति चोन्मत्तवदाचुक्रोश । तत्स्थानप्राप्तेः पूर्वमेव स एव हस्ती तमप्यनुदधाव । तदा तस्य शोकभये परां काष्टां प्रापतुः । मूर्छितश्च स तत्क्षणमेव । अत्र काले ब्रह्मदत्तो निद्रायाः प्रबुद्धवान् । एतत्सर्वं स्वप्न एवासीत् । अतः स क्षणादेव सुखी बभूव ॥</p>
<p>आख्यायिकायामेषोऽर्थः सुस्मष्टः - मृतबालकं प्रति ब्रह्मदत्तस्य आसङ्गो यथा यथा प्रववृधे तथा तथैव तस्य शोकोऽपि संववृधे । यदा तु सर्वः स्वप्न एवेति ज्ञातवांस्तदैव सुखी बभूव, आसङ्गस्य अविद्यमानत्वात् । कर्मविषयेऽप्येवमेव ॥</p>
<p>आसङ्गादन्योऽनर्थश्च जायत इत्याह -</p>
<p class="sub_title" id="42"> सक्तोऽस्वतन्त्रः ॥ १६ ॥ (४२)</p>
<p> सक्त इति । वस्तुनि वा कर्मणि वा तत्फले वा यः सजति स आत्मनः स्वातन्त्र्यं नाशयति । धने सक्तो धनिगृहे परिचर्यां करोति, अवमानान् अनेकान् सहते च । स्त्रीसक्तस्य त्ववस्था हीनतरैव, यथाऽजामिलस्य । एवमन्येषु विषयेष्वपि ॥</p>
<p> नष्टे स्वातन्त्र्ये सुखमपि नास्तीति वक्ति-</p>
<p class="sub_title" id="43"> अस्वतन्त्रस्य नो सुखम् ॥ १७ ॥ (४३)</p>
<p> अस्वतन्त्रस्येति । स्वातन्त्र्यं सुखस्य मूलम् । ततस्तदभावे सुखाभावः । `` कारागृहे कनकशृङ्खलयापि बन्धः" इत्यभियुक्तवचनं प्रसिद्धमेव ॥</p>
<p> अस्वातन्त्र्यस्य कारणमासक्ती रज्ज्वोपमीयते -</p>
<p class="sub_title" id="44"> रज्जुवदाशा ॥ १८ ॥ (४४)</p>
<p> रज्ज्विति । रज्ज्वा बद्धः शुनको यथा स्वेन स्वामिना इतस्ततो लीलयाऽऽकृष्टो भ्रामितश्च भवति, तथा लोके आशया बद्धः सर्वो जनः तदाशापूर्तिसहायकेन इतरेण जनेनाकृष्टो दुःखगर्तेषु पातितो भ्रामितश्च भवति ॥</p>
<p> एवं पूर्वभूमिं सज्जीकृत्य सिद्धान्तमुपक्रमते -</p>
<p class="sub_title" id="45"> तस्मादसक्तिः कर्तव्या ॥ १९ ॥ (४५)</p>
<p> तस्मादिति । यस्मादासङ्गः कामोद्भूतो यस्मात् कामः सर्वदुःखबीजं यस्माद् दुःखतैक्ष्ण्यम् आसङ्गानुगुणं यस्मात् सक्तोऽस्वतन्त्रो यस्माच्च अस्वतन्त्रस्य न किञ्चिदपि सुखमस्ति तस्मादेव कर्मसु तत्फलेषु च असक्तिरनासक्तिः कर्तव्या दुःखहानिं सुखप्राप्तिं चेच्छुभिर्मुमुक्षुभिरित्यर्थः ॥</p>
<p> कर्मण्येवाधिकारस्ते मा फलेषु कदाचन (भ. २.४७), मा कर्मफलहेतुर्भूः (भ. २.४७), योगस्थः कुरु कर्माणि सङ्गं त्यकत्वा धनंजय (भ. २.४८), कृपणाः फलहेतवः (भ २.४९), कर्मजं....फलं त्यक्त्वा (भ. २.५१), तस्मादसक्तः सततं कार्यं कर्म समाचर । असक्तो ह्याचरन् कर्म परमाप्नोति पूरुषः  ॥ (भ. ३.१९), कुर्याद् विद्वांस्तथाऽसक्तः (भ. ३.२५), यस्य सर्वे समारम्भाः कामसङ्कल्पवर्जिताः । ज्ञानाग्निदग्धकर्माणं तमाहुः पण्डितं बुधाः ॥ (भ. ४. १९), त्यक्त्वा कर्मफलासङ्गं .... कर्मण्यभिप्रवृत्तोऽपि नैव किञ्चित्करोति सः (भ. ४,२०), गतसङ्गस्य मुक्तस्य... कर्म समग्रं प्रविलीयते (भ. ४. २३), ... सङ्गं त्यक्त्वा करोति यः । लिप्यते न स पापेन पद्मपत्रमिवाम्भसा (भ. ५.१०), युक्तः कर्मफलं त्यक्त्वा शान्तिमाप्नोति नैष्ठिकीम् । अयुक्तः कामकारेण फले सक्तो निबध्यते ॥ (भ. ५.१२), सङ्कल्पप्रभवान् कामांस्त्यक्त्वा सर्वानशेषतः (भ. ६.२४), सर्वकर्मफलत्यागं ततः कुरु यतात्मवान् (भ. १२.११), एतान्यपि तु कर्माणि सह्गं त्यक्त्वा फलानि च (भ. १८.६), यस्तु कर्मफलत्यागी स त्यागीत्यभिधीयते (भ. १८.११), नियतं सङ्गरहि तमरागद्वेषतः कृतम् । अफलप्रेप्मुना कर्म यत्तत्सात्त्विकमुच्यते ॥ (भ. १८.२३), असक्तबुद्धिः सर्वत्र... विगतस्पृहः (भ. १८. ४९), -इति  गीताशास्त्र आदितः प्रभृति समाप्तिपर्यन्तं भगवाननासक्तिं वारंवारमुपदिशति । तस्मादसक्तिः कर्तव्या ॥</p>
<p> तत्फलमुच्यते -</p>
<p class="sub_title" id="46"> असक्तेः स्वातन्त्र्यम् ॥ २० ॥ (४६)</p>
<p> असक्तेरिति । प्राप्यत इति शेषः । यस्मादसक्तः कर्मफले तस्मात् स मुमुक्षुर्निस्स्पृहो भूत्वा इतरजनस्य पुरस्तादारणीयो भवति । आशारज्जुविहीनत्वात् स तया न केनचिदप्याकृष्टो भवति । अत एवानासक्तः स्वतन्त्रः स्मृतिरपि भवति यज्ञार्थात् कर्मणोऽन्यत्र लोकोऽयं कर्मबन्धनः (भ. ३.९) इति । यज्ञार्थात् स्वार्थत्यागपूर्वकात् परार्थात् ॥</p>
<p> अपि च -</p>
<p class="sub_title" id="47"> न दुःखलेपः ॥ २१ ॥ (४७)</p>
<p> नेति । अनासक्तस्य स्वतन्त्रस्य दुःखगन्धोऽपि नास्ति । दुःखतैक्ष्ण्यमासङ्गानुगुणमित्युक्तम् (१.४.१५) । आसङ्गराहित्ये दुःखस्याभावस्तेनैव सूचितः । लिप्यते न स पापेन (भ. ५.१०) इति च भगवद्वचनम् ॥</p>
<p> किञ्च-</p>
<p class="sub_title" id="48"> स सदा समः ॥ २२ ॥ (४८)</p>
<p> स इति । सोऽनासक्तः सर्वदेशेषु  सर्वकालेषु सर्वावस्थासु च सम एव । नैव विचलितः केनचिदपीत्यर्थः ॥</p>
<p> साम्यस्य योगत्वमाह -</p>
<p class="sub_title" id="49"> समत्वं योगः ॥ २३ ॥ (४९)</p>
<p> समत्वमिति । असक्तेर्यच्चित्तसमत्वं प्राप्यते तदेव योगः । समत्वं योग उच्यते इति ईश्वरगीतासूक्तम् (भ. २.४८) । योगः समाधिः (१.१.३) इत्येतद् ग्रन्थारम्भ एवोक्तम् । समाधिस्तु परमात्मनि मनसः सम्यगैकाग्र्येणावस्थापनम् । वृत्तिषूत्पद्यमानासु समाधिर्नैव जायते । रागद्वेषादिमूलकः काम एव वृत्तीनां कारणम् । अतो निष्कामत्वे वृत्तिराहित्यम् । वृत्तिराहित्ये च समाधिः सिद्ध्यत्येव ॥</p>
<p> अत्र कश्चन प्रत्यवतिष्ठते -सर्वमेतत् सम्यगुपपद्येत यदि कामनिरपेक्षं कर्म कदाऽपि भवेत् । तदेव न भवतीति । तदाह -</p>
<p class="sub_title" id="50">कामाभावे कर्माभाव इति चेति ॥ २४ ॥ (५०) </p>
<p>कामेति । कामात्कर्मेति प्रसिद्धं लोके । स्वर्गकाम एव ज्योतिष्टोमेन यजते न स्वर्गविरक्तः । सर्वेषु कर्मस्वपि तथैव । धनाय वा भोग्यजाताय वा कीर्त्यै वाऽधिकाराय वा स्वर्गाय वा प्रायश्चित्ताय वा सर्वो लोकः कर्मसु प्रवर्तते । यद्येषु कस्यचिदपि न लाभप्रत्याशा तर्हि न कोऽपि कर्मसूद्युङ्क्ते इति चेत् ॥</p>
<p>तदा को दोष इति चेत् ? आह -</p>
<p class="sub_title" id="51">लुप्यते लोकयात्रा ॥ २५ ॥ (५१)</p>
<p>लुप्यते इति । अतिरोहितार्थं सूत्रम् ॥</p>
<p>अस्योत्तरमुपक्रमते -</p>
<p class="sub_title" id="52">दृश्यते तु ॥ २६ ॥ (५२)</p>
<p>दृश्यत इति । तुकारः पूर्वपक्षनिरसनार्थः । कामाभावेऽपि कर्मणो भावो दृश्यत एव लोके शास्त्रे च ॥</p>
<p>तत्र तावच्छास्त्रे तं दर्शयति -</p>
<p class="sub_title" id="53">स्यात् कृष्णादिवत् ॥ २७ ॥ (५३)</p>
<p>स्यादिति । श्रीकृष्णादयो यथाऽवाप्तसर्वकामा अपि कर्मण्यभिप्रवृत्तास्तथेहापि स्यात् । आदिशब्देन जनक-भीष्म-अश्वपति-धर्मव्याध-बुद्धादयोऽपि ग्रहीतव्याः ॥</p>
<p class="verse">न मे पार्थास्ति कर्तव्यं त्रिषु लोकेषु किञ्चन ।<br />नानवाप्तमवाप्तव्यं वर्त एव च कर्मणि ॥ (भ. ३.२२)</p>
<p>-इति स्वयमेवाह भगवान् ॥</p>
<p>श्रीकृष्णादयस्तु महापुरुषाः प्रभूतसामर्थ्यवन्तः । क्व ते क्व च वयम् ? -इति निराशा मा भूदित्याह -</p>
<p class="sub_title" id="54">मातृवदपि लोके ॥ २८ ॥ (५४)</p>
<p>मातृवदिति । यथा लोके माता न किञ्चिदप्यर्थं स्पृहयन्ती स्वस्या अर्भकस्य सेवाकर्मणि सदोद्युक्ता तथेहापि स्यात् । दारकार्थं सा महत्कष्टमपि तूष्णीमेव सहते । शिशुर्यदि सुखी स्यात् तदा सा सत्स्वपि कृच्छ्रेष्वात्मानं सुखिनीं मनुते ॥</p>
<p>द्वितीयो दृष्टान्त आक्षिप्यते -</p>
<p class="sub_title" id="55">अनुपपन्नोऽयं मातुरर्भक आसक्तत्वादिति चेत् ॥ २९ ॥ (५५)</p>
<p>अनुपपन्न इति । अनुपपन्नोऽयं मातृवदिति दृष्टान्तो यतो माता स्वस्या अर्भके अथ्यासक्तैव । ममकारान्माता स्वस्या अर्भकस्य शुश्रूषां करोति, तस्य सुखदुःखादीन्यात्मन्यध्यस्य सुखिनी वा दुःखिनी वा भवति । सुखित्वदुःखित्वादीनि तु बन्धनान्येव । अपि चैकस्य माताऽन्यस्याः मातुरर्भके नासक्तेति दृष्टं लोके । अतो निष्कामकर्मयोगेऽयं दृष्टान्तोऽनुपपन्न एवेति चेत् ॥</p>
<p>तस्य समाधानमाह - </p>
<p class="sub_title" id="56">न; परार्थत्वं गृह्णीयात् ॥ ३० ॥ (५६)</p>
<p>नेति । नायं दृष्टान्तोऽनुपपन्नः । मातुः कृत्स्ना क्रियाऽर्भकायैव न स्वार्था । तमेतं परार्थत्वांशमेव गृह्णीयादत्र दृष्टान्ते । नो चेद् भवदुक्तो दोषोऽनिवार्य एव । प्राकृतलोकविषये मातृदृष्टान्ताद् गरीयान् कर्मयोगोचितो दृष्टान्तो न विद्यते । अतो मातृवद् यदि कर्म परार्थं सदा क्रियते तदा कर्मयोगः सिद्ध्यति ॥</p>
<p>आशां विनाऽपि कर्म कर्तुं शक्यमिति दर्शितं दृष्टान्तद्वयेन । इदानीं कामाभावे कर्माभाव इति स एवाक्षेपो दृष्टायन्तरेण समाधीयते -</p>
<p class="sub_title" id="57">अनिच्छन्नपि प्राप्नोत्येव कर्मफलम् ॥ ३१ ॥ (५७)</p>
<p>अनिच्छन्नपि इति । फलमिच्छन् वाऽनिच्छन् वा यदि कश्चित्कर्म करोति स तस्य फलमवाप्नोत्येव । तथाहि - स्नानार्थं स्वयं यः सलिलं प्रविशति यश्च सलिले बलात्पातित इमौ द्वौ क्लिन्नावेवाद्भिः । एवमफला कांक्षिभिः कृतं कर्मापि फलं ददात्येव । अतः कामाभावे कर्माभाव इत्याग्रहो न युक्तः । `अकामः सन् कुरु कर्म त्वम् । कर्म तु स्वस्य फलं नियमेन ददाति ।' इत्येवास्माकमभिप्रायः ॥</p>
<p>एवं तर्हि फलाकांक्षि-अफलाकांक्षिणोः को विशेषः ? इयान् विशेषः -</p>
<p class="sub_title" id="58">कांक्षी बद्ध्यतेऽन्यो मुच्यते ॥ ३२ ॥ (५८)</p>
<p>कांक्षीति । फलाकांक्षी फलनिमित्तेन बद्ध्यते । अन्यस्त्वफलाकांक्षी तदभावान्मुच्यते । तत्प्रकारस्तु `आसङ्गः कामोद्भूतः' (१.४.१३) इत्यादिसूत्रैः पूर्वमेव प्रपंचितः ॥</p>
<p>एवमप्याग्रहं त्यक्तुं न शक्नोषि यदि, तर्हि  फलाकांक्षी भूत्वैव कर्म कुरु । अपि तु तत्फलं मोक्ष एव भवतु इत्याह -</p>
<p class="sub_title" id="59">मोक्षेच्छया कुर्यात् ॥ ३३ ॥ (५९)</p>
<p>मोक्षेच्छयेति । यद्यत्कर्म भवतो नियतं तत्सर्वं मोक्षेच्छया युक्तः सन् कुर्वीत न कयाचिदप्यन्येच्छयेति सूत्रार्थः । `परमपुरुषार्थलाभायैवैतत्कर्म क्रियते मया' इति सदा चिन्तयन् सकलं कर्म कुर्यात् । स्वार्थगन्धितान् कृत्स्नान् कामान् निरन्तरं विसृजेत् । एवं कृते सति कृतकृत्यताऽवाप्यते ॥</p>
<p>ननु सुलभं भणितुमेतद् यन्मोक्षेच्छया कुर्यान्नान्येच्छयेति । फलकामस्तु रावणशिरोवद् यावच्छिद्यते तावदेवोद्भवतीति । श्रूयतां तर्हि -</p>
<p class="sub_title" id="60">ईश्वरप्रीत्यर्थं वा कुर्यात् ॥ ३४ ॥ (६०)</p>
<p>ईश्वरेति । स्वधर्मानुगुणं यद्यत्कर्म विहितं, कर्तव्यत्वेनापतितं च यत् , तत्सर्वमीश्वरप्रीणनार्थं कुर्यात् । श्रद्धालुः सद्भृत्यो यथा लोके स्वस्वामिनं प्रीणयितुं तेन विहितं सर्वं कर्म कालेकाले सम्यक् करोति, तदनुग्रहेणैवात्मनः श्रेयो भवतीति दृढं विश्वस्य तदनुग्रहसंपादनार्थमेव कुरुते तथा कर्मयोगी मुमुक्षुरपीश्वरानुग्रहादेवात्मनो मोक्षो भवतीति श्रद्धाय तत्प्रीतिसंपादनाय स्वोचितं स्वधर्मभूतं सकलं कर्म सम्यक् कुर्यादन्याः कांक्षाः सर्वाः परित्यजेत् । कर्मसु क्रियमाणेषु यदायदा फलविषये कामो जायते तदातदैव तम् ईश्वरायार्पयेत् ॥</p>
<p>एष मार्गस्तु सुलभ एव । भगवद्वचनमपि एतदेव समर्थयति -</p>
<p class="verse">यत्करोषि यदश्नासि यज्जुहोषि ददासि यत् ।<br />यत्तपस्यसि कौन्तेय तत्कुरुष्व मदर्पणम् । (भ. ९.२७)</p>
<p>मत्कर्मकृन्मत्परमो मद्भक्तः सङ्गवर्जितः .....यः स मामेति (भ.. ११.५५), ये तु सर्वाणि कर्माणि मयि संन्यस्य मत्परा ... तेषामहं समुद्धर्ता मृत्युसंसारसागरात् भवामि न चिरात् पा्र्थ (भ. १२, ६-७), मदर्थमपि कर्माणि कुर्वन् सिद्धिमवाप्स्यसि (भ.१२.१०), चेतसा सर्वकर्माणि मयि संन्यस्य मत्परः ...मच्चित्तः सततं भव (भ.१८.५७) -इति ॥</p>
<p>एतादृशी भक्तिरीश्वरे मे नोत्पद्यत इति यदि बिभेषि तर्हि -</p>
<p class="sub_title" id="61">कुर्याद्वा लोकसङ्ग्रहार्थम् ॥ ३५ ॥ (६१) </p>
<p>कुर्यादिति । स्वार्थंं विहाय लोकसङ्ग्रहार्थं वा कर्म कुर्यादित्यर्थः । संगृह्यते संरक्ष्यते संभ्रियते वा लोकोऽनेन इति लोकसंग्रहः । परोपकारकं कर्मेति यावत् । तथा च स्मृतिः - राष्ट्रस्य संग्रहे नित्यं विधानमिदमाचरेत् (मनु. ७.११३), साधूनां संग्रहेण च (मनु. ८.३११) इति ।</p>
<p class="verse">लोकसंग्रहसंयुक्तं विधात्रा विहितं पुरा । <br />सूक्ष्मधर्मार्थनियतं सतां चरितमुत्तमम् ॥ (म. भा. शां २५१.२६)</p>
<p>इति च । भगवांस्तु स्वयमेवाह लोकसंग्रहमेवापि संपश्यन् कर्तुमर्हसि (भ. ३.२०) इति, कुर्याद् विद्वांस्तथाऽसक्तः चिकीर्षुर्लोकसंग्रहम् (३.२५) इति च । एवं  परोपकारकं  कर्म कुर्वन् स मुमुक्षुर्निस्स्वार्थी भवति । यदैव स्वार्थः संपूर्णमुत्पाद्यते तदैव परमात्मसाक्षात्कारो भविष्यति ॥ </p>
<p>ननु तद्दोषहरणं श्वलूमवत् (१.३.७), इत्यत्र लोकसङ्ग्रहो न शक्य इति प्रतिपादितमिति चेन्न;  मृताश्वपुनरुज्जीवनप्रयत्न एष तव यतः न; स्वार्थनाशनात् (१.३.९) इति पूर्वमेव निरस्ता खलु भवदाशंका ॥</p>
<p>ग्रन्थारंभे निष्कामत्वं कौशलम् आस्तिक्यबुद्धिश्चेति त्रीणि लक्षणान्युक्तानि कर्मयोगस्य । तेषामाद्यं तृतीयं च लक्षणे उक्ते । इदानीं मध्यमं लक्षणमाह -</p>
<p class="sub_title" id="62">कौशलं तु सर्वत्र ॥ ३६ ॥ (६२) </p>
<p>कौशलमिति । पुरुषो यदि निष्कामो भूत्वा कर्म करोति यदि मोक्षार्थं यदि वेश्वरप्रीत्यै अथवा लोकसंग्रहार्थम्, सर्वत्र कर्मकौशलमावश्यकमेवेत्यर्थः । तुशब्दोऽवधारणार्थः । कर्मपटुत्वमेवेह कौशलशब्देन कथ्यत इति पूर्वमेवोक्तम् । (१.१.५) । यतः कर्मानिवार्यं यतश्च सर्वं कर्म स्वस्य फलं दद्यादेवातस्तद्यथाऽधिकतमं फलं यच्छेत् तथैव तत्कुर्यात् । तदेतदेव कौशलम् । कर्मफल एवानासक्तिः कर्तव्या न तु कर्मणि । अतः कौशलमावश्यकम् । अत्रोक्तानि कर्मयोगलक्षणान्येतेन श्लोकेन संगृह्यन्ते -</p>
<p class="verse">ईश्वरप्रीतये कर्म कुर्याद्वांछां विना फले ।<br />
स्वार्थं विहाय पारार्थ्यमभ्यसेद्वा पुनः पुनः ।<br />
सर्वत्र कौशलं चापि दर्शयेत्साधको भृशम् ॥ इति ॥</p>
<p>संप्रति परमानर्थकारिणी कर्माकरणे प्रीतिः सर्वथा निरसनीयेत्युपदिशति -</p>
<p class="sub_title" id="63">मा भूत्सङ्गोऽकर्मणि मा भूत्सङ्गः ॥ ३७ ॥ (६३)</p>
<p>मा भूदिति । अपक्वमनोऽवस्थायां सत्यां कर्मत्यागे नानुषङ्गे भवेदिति सूत्रार्थः । एतदेवाभिप्रेत्य पार्थं कर्मणि चोदयन्नाह भगवान् -मा ते सङ्गोऽस्त्वकर्मणि (भ. २.१७)</p>
<p class="verse">न कर्मणामनारंभान्नैष्कर्म्यं पुरुषोऽश्नुते ।<br />
न च संन्यसनादेव सिद्धिं समधिगच्छति ॥ (भ. ३.४)</p>
<p class="verse">कर्म ज्यायो ह्यकर्मणः (भ. ३.८) इति ।</p>
<p>योगवासिष्ठेऽपि त्यागो न युक्त इह कर्मसु नापि रागः (५.५.५४) इति ॥</p>
<p>यदा कर्मण्यनासक्तितरुदिता तदाऽर्थतोऽकर्मण्यासक्तिरपि उक्तेति चेत् । मैवम्; तथाऽभ्युपगते `मा भुंक्ष्व' इत्युक्ते सति `स्वपिहि' इत्यप्युक्तं स्यात् । ननु दृष्टान्तोऽयमनुपपन्नो यतो न भोजनाभाव एव निद्रा भवति । अत्र तु कर्माभाव एव अकर्मेति चेन्न । उपपन्न एवास्मदुक्तो दृष्टान्तः । एकस्य निरोधे सति, अन्यस्य विहितत्वं न प्रतिपादितम् इति एतावदेवाभिप्रेतम् अस्माभिः ।  </p>
<p>अथ कोऽथं भेदोऽकर्मणश्च कर्माभावस्य चेति चेत् । श्रूयताम्-मनस्याशानां शते जाग्रत्यपि, आरुरुक्षुः कश्चन ब्रह्मज्ञानारूढं पुरुषमनु-कृत्य बाह्यं कर्म यदा त्यजति, अपि त्वन्तः कर्मप्रवृत्तियुक्त एव तदा तस्यावस्थाऽकर्मेति मन्तव्यम् । यदा तु सम्यगाविर्भूतब्रह्मस्वरूपात्, नष्ट-कर्तृ-कर्म-करण-फलरूप-सकलद्वैतात् पुरुषात् कृत्स्नं कर्म स्वत एव शीर्णपत्रवत्पतितं तदा तदवस्था कर्माभाव इति कथ्यते ॥ </p>
<p>ब्रह्मज्ञानिनोऽन्यैस्यर्वैरपि कर्म कर्तव्यमेव । ज्ञानात्पूर्वमेव यदि सकलं कर्म सन्त्यज्येत तर्हि महाननर्थ एव भवेत् । तद्यथा - अज्ञानी अस्थाने कर्म त्यक्तवानपि तन्मनसि कामानां सहस्रस्य वर्तमानत्वात् स मिथ्याचारो भवेत् ।</p>
<p class="verse">कर्मेन्द्रियाणि संयम्य य आस्ते मनसा स्मरन् ।<br />इन्द्रियार्थान् विमूढात्मा मिथ्याचारः स उच्यते ॥ (भ. ३.६)</p>
<p>इति भगवद्वचनात् । मिथ्याचारस्तु पतितो भवति; अथ का मुक्तिवार्ता तस्य ? श्रुतिरपि सोऽनृताभिसन्धोऽनृतेनात्मानमन्तर्धाय परशुं तप्तं प्रतिगृह्णाति स दह्यतेऽथ हन्यते (छां. ६.२६.१) -इति, सत्यमेव जयते नानृतम् (मुं. ३.१.६) इति च ।</p>
<p>आशातर्पणं द्विधा जायते - तदुद्दिष्टवस्त्ववाप्त्या, आशानामात्मनि लयेन च । एतयोरन्यतरदपि न भवेच्चेत्तदा दुर्बलसेतुना प्रतिबद्धं जलं यथा तं सेतुं भनकित तथाऽऽशास्तं पुरुषमुन्मत्तं कुर्वन्ति । अथ वा सोऽतीव विषयलोलुपो भविष्यति । द्विप्रकारेणाप्यनर्थमत्यर्थं लभते । अतोऽकर्मण्यासक्तिर्न जात्वपि कर्तव्या ।</p>
<p>सूत्रस्थं द्विर्वचनम् अध्यायसमाप्तिं सूचयति, अकर्मणोऽत्यन्तं हेयतां च द्योतयति ॥</p>
<p></p>
<p class="title" id="d1">द्वितीयोऽध्यायः</p>
<p class="sub_title">प्रथमोंऽशः</p>
<p>गताध्याये कर्मयोगस्य साक्षान्मोक्षोपायत्वं कर्मयोगनिर्वतनं प्रत्यगात्मजगतोर्लक्षणानि कर्मयोगप्रक्रिया चेत्येते विषयाः सविस्तरं सुस्पष्टं चोक्ताः । एतावता कर्मयोगस्वरूपमवगतम् । अपि तु तत्साधनप्रकारोऽवशिष्टः । तद्बोधनार्थमेव द्वितीयोऽध्यायः प्रारभ्यते ॥</p>
<p>गुरोर्विना या काचिदपि विद्या प्राप्तुं न श्क्या । अन्नपाकादि सामान्यकर्मापि लोके तत्करणप्रकारज्ञानमपेक्षत एव । ज्ञानं तु प्रेक्षावत्पुरुषादेव लभ्यते न काष्ठाद्यचेतनवस्तुनः । एवं सति कर्मयोगमनुसिसीर्षुर्मुमुक्षुरपि योग्यं कंचिदगुरु प्राप्नुयादिति किमु वक्तव्यम् ? अत आह -</p>
<p class="sub_title" id="64">श्रोत्रियं ब्रह्मनिष्ठं प्रपद्येत ॥ १ ॥  (६४)</p>
<p>श्रोत्रियमिति । श्रोत्रियं श्रुतितत्त्वं विदितवन्तं ब्रह्मनिष्ठं ब्रह्मणि निष्ठमानसं प्रपद्येत शरणं गच्छेत् । तथा च श्रुतिः -</p>
<p class="verse">तद्विज्ञानार्थं स गुरुमेवाभिगच्छेत् <br />समित्पाणिः श्रोत्रियं ब्रह्मनिष्ठम् (मुं. १.२.१२) इति ।</p>
<p>ननु श्रुतिविपरीता एव एषा कल्पना इति । ऩ; एतस्यार्थस्यापि युज्यमानत्वात् । यदि गुरुः शास्त्रपंडितो ब्रह्मज्ञानी च भवेत् तर्हि हेम्नः परमामोदः । सुलभावाप्य-ब्रह्मज्ञाने श्रुतिकाले एतादृशाः गुरवो बहवो बभूवुः । इदानीन्तने काले तु शास्त्रार्थज्ञानगन्धवन्तो विरलाः । शास्त्रार्थपरिनिष्ठितबुद्धयस्तु विरलतराः । ब्रह्मज्ञानिनस्तु विरलतमा एव । एवं सति यदि मुमुक्षुः द्वे अपि शास्त्रपांडित्यब्रह्मज्ञाने प्राप्तं महागुरुं प्रतीक्षेत तर्हि मरणपर्यन्तमेव प्रतीक्षेत ! </p>
<p>अपि च ब्रह्मज्ञानमेव मानवजीवितस्य चरमं लक्ष्यमिति वदतः शास्त्रस्य सामान्यज्ञानमप्यलं साधनमार्गे प्रवर्तेनाय । साधनप्रकारस्तु तद्विज्ञातवता गुरुणा प्रपञ्चयिष्यत एव । गुरुरपि स्वयं ब्रह्मसाक्षात्कारम् अनधिगतवानपि यदि तत्तद्योगमार्ग उत्कर्षं प्राप्तवान् तर्हि मार्गदर्शनं कर्तुं समर्थ एव । गुरोः पूर्वशिष्यो यथा नवशिष्यमध्यापयितुं शक्नोति तद्वत् । साधनमार्ग उत्कर्षं प्राप्नुवतः साधकस्य स्वमन एव क्रमेण गुरुर्भवतीति अनुभवसिद्धम् । अपि च लोकगुरुर्वासुदेवः साधकानुग्रहार्थं सदैवात्मानं प्रवर्तयन्नास्ते । एवं सति नाग्रहः कर्तव्यः ॥</p>
<p>गुर्वभिगमनप्रकारमाह -</p>
<p class="sub_title" id="65">तदुपयुक्तं नयेच्छ्रद्धया भक्त्या च ॥ २ ॥ (६५)</p>
<p>तदुपयुक्तमिति । तस्य गुरोरुपयुक्त प्रियं च फल-दधि-घृत-धन-पुस्तकादि वस्तुजातं नयेद् वहेद् यच्छेच्च । श्रद्ध्या गौरवपूर्विकयाऽऽस्थया भक्त्या प्रीत्या च युक्तः सन्नभिगच्छेत् ॥</p>
<p>ननु गुरवे समिदाहरणं प्रसिद्धमेव शास्त्रेषु । विपरीतं खल्विदमुच्यते `फलादिकं नेयम्' इति नैष दोषः ; कलियुगे यागादयो हि दुष्करा यदर्थमेव समिदाह्रियेत । फलादीनि तु नित्योपयोगीनि वस्तूनीत्युपपन्नमेव यदुक्तम् । तस्मादात्मज्ञमर्चयेद् भूतिकामः (मुं. ३.१.१०) इति श्रुतिः । `यदा कदातित्पुरुषो देवतायतनं वा साधुं वा द्रष्टुं गच्छति तदा फलादीनि  वहेन्निवेदयेच्च' इति भगवान् श्रीरामकृष्णोऽप्याह ॥</p>
<p>गुरुभक्तेरावश्यकत्वं तु साधकस्य सुप्रसिद्धमेव । यस्य देवे पराभक्तिर्यथा देव तथा गुरौ (श्वे. ६.२३) इति, भूय एव तपसा ब्रह्मचर्येण श्रद्धया संवत्सरं संवत्स्यथ (प्र. १.२) इति च श्रुतेः ; श्रुद्धावाँल्लभते ज्ञानम् (भ.४.३९), तद्विद्धि प्रणिपातेन परिप्रश्नेन सेवया । उपदेक्ष्यन्ति ने ज्ञानं ज्ञानिनस्तत्त्वदर्शिनः ॥ (भ. ४.३४) इति स्मृतेश्च ॥</p>
<p>ततः -</p>
<p class="sub_title" id="66">तदुपदिष्टं नित्यमाचरेत् ॥ ३ ॥ (६६)</p>
<p>तदुपदिष्टमिति । तेनोपदिष्टप्रकारेण प्रतिदिनं साधनमाचरेन्नियमेनेति सूत्राभिप्रायः । इदानीन्तने काले गुरुगृहवासस्याभावाच्छिष्यस्य, प्राधान्यतो गृहस्थेभ्य एव विहितत्वात् कर्मयोगस्य, नित्यं नियमेन गुरूपदेशपरिपालनं कर्तव्यमेव ॥</p>
<p>सर्वेऽपि शिष्याः स्वोचितोपदेशं गुरोर्लभन्त एव । तथाऽपि सर्वेषां कर्मयोगानुवर्तिनां मुमुक्षूणां सहायकाः केचित्  सामान्यनियमा अत्रोपदिश्यन्ते- </p>
<p class="sub_title" id="67">युक्ताहारादिभिः शरीरपटुत्वं साधयितव्यम् ॥ ४ ॥ (६७)</p>
<p>युक्तेति । युक्ताहारविहारचेष्टादिभिः शरीरस्य आरोग्य-बल-वीर्यादि-रूपं पटुत्वं साधनीयमिति यावत् । युक्ताहारविहारस्य युक्तचेष्टस्य कर्मसु (भ. ६. १७) इति स्मृतेः । प्रसिद्धं च शरीरमाद्यं खलु धर्मसाधनम् इति कालिदासस्य वचनं कुमारसंभवे । यतः कोटिजन्मकृत-पुण्यवशादेव मानुषं जन्मापद्यते, यतस्तद् भगवत्साक्षात्कारस्योत्तमोत्तमं करणम् , यतो रोगादिभिर्निरन्तरमाहन्यमानो हतभाग्यः किञ्चिदपि योगसाधनं कर्तुं न शक्नुयात् , ततः शरीरपटुत्वं साधनीयमेवेत्यवगन्तव्यम् । `अयस्तुल्यस्नायुवान् सारलोहतुल्य-शिरावान् अशनिसममनस्कश्च भवेत्' इति श्रीविवेकानन्दस्वामिनः ॥ </p>
<p>अथ वाचः संस्कारः -</p>
<p class="sub_title" id="68">सत्यमृदुवचनेन वाचः ॥ ५ ॥ (६८)</p>
<p>सत्येति । पटुत्वं साधयितव्यम् इत्यनुवर्तते । यद्वचनं सत्यं च मृदु च तत् सत्यमृदुवचनम् , तेन । सत्यत्वं यथाभूतत्वम् । मधुरमाप्यायमानं श्लक्ष्णम् । एतेन मृद्वपि असत्यं, सत्यमपि कठोरं वचनं वर्जनीयम् इत्यवगम्यते । सत्यं ब्रूयात्प्रियम् ब्रूयान्न ब्रूयात्सत्यमप्रियम् (मनु ४. १३८) इति स्मरणात् । असत्यं पुरुषं च वाक्यमासुरीसंपज्जनितम् । अध्यात्ममार्गे सत्यस्यावर्जनीयत्वम् आवश्यकत्वं च सर्वैः ऋषिमुनियोगिमहात्मभिर्घोषितम् । श्रुतिस्तु सत्यमेव जयते नानृतं सत्येन पन्था विततो देवयानः (मुं. ३.१.६), सत्येन लभ्यस्तपसा ह्येष आत्मा (मुं. ३.१.५), सत्येनैनं तपसा योऽनुपश्यति (श्वे. १.१५) इति वक्त्येव । परं ब्रह्मैव सत्यशब्देन गीतम् सत्यं ज्ञानमनन्तं ब्रह्म (तै. २.१) इति । एवं सति किमु वक्तव्यं  सत्यस्य महिम्नो विषये ? </p>
<p>पुरुषवचनं तु द्विधारायुक्तासितुल्यम् । तदितरेषां सन्तापं जनयति । एवं सन्तप्तजनप्रत्युक्तया वाचा आत्मनोऽपि सन्तापं जनयति । सर्वत्र सन्तापे शान्त्यभावाद् अध्यात्मविद्याप्रकर्षः कथं भवेत् ?</p>
<p>इदानीं मनसः संस्कारः कथ्यते -</p>
<p class="sub_title" id="69">तीक्ष्णीकरणेन मनसः ॥ ६ ॥ (६९)</p>
<p>तीक्ष्णीकरणेनेति । अत्रापि पटुत्वं साधयितव्यम् इत्यनुवर्तते । दृश्यते त्वग्रयया बद्ध्या सूक्ष्मया सूक्ष्मदर्शिभिः (कठ. १.३.१२) इति श्रुतिः । अतो मनसस्तीक्ष्णीकरणम् अत्यर्थमावश्यकम् । मनस्तु शायते गुरुवचनश्रवणमननादिभिर्वेदान्त-योग-भक्ति-प्रतिपादक-शास्त्राध्ययनेन, तदनुसारितर्केण, इतरैर्मुमुक्षुभिः सह तद्विषयसंभाषणेन जिज्ञासायुक्तवादैश्च । तादृशं च मनोऽविद्यारण्यच्छेदनाय कल्पते । तच्छक्तत्वमेव च मनसः पटुत्वम् ॥</p>
<p>अपि च समग्रव्यक्तित्वस्याविर्भूत्यै प्राथमिकसोपानयोरेतयोरावश्यकत्वम् सदैवास्ति -</p>
<p class="sub_title" id="70">यमनियमौ च ॥ ७ ॥ (७०)</p>
<p>यमेति । यमनियमावप्यवश्यं कर्तव्यौ अहिंसा-सत्य-अस्तेय-ब्रह्मचर्य-अपरिग्रहा यमाः । शौच-सन्तोष-तपः-स्वाध्याय-ईश्वरप्रणि-धानानि नियमाः । निषिद्धात् कर्मणो मुमुक्षुं कर्मयोगिनं यमयन्ति निवर्तयन्ति इति यमाः । मोक्षहेतौ निष्कामे धर्मे नियमयन्ति प्रेरयन्ति इति नियमाः । अहिंसा कायेन वाचा मनसा च परपीडनवर्जनम् । सत्यम् अनृतवर्जनं यथाभूत-भूतहितं वचनं च । परवस्त्वनपहारोऽस्तेयम् । ब्रह्मचर्यविषये तु श्रीरामकृष्णेनोक्तं `एकस्यापत्यस्य द्वयोर्वा जननादूर्ध्वं दम्पती ब्रह्मचर्यमभ्यसेताम्' इति वचनमत्र स्मर्तव्यम् । गृहस्थेतरविषये त्वष्टविधमैथुनवर्जनं नियमेन कर्तव्यम् । अपरिग्रहः शरीरस्थितिमात्रव्यतिरित्त-भोगसाधनस्यास्वीकारः । शौचं बाह्यमलापकर्षः । सन्तोषस्तृप्तिः । गुरूपदिष्टमार्गानुसरणं तपः । वेद-शास्त्राध्ययनं सहस्रनामादिस्तोत्रपठनं श्रीरामकृष्णादि-महानुभाव-वचन-पारायणम् इत्यादीनि स्वाध्यायः । ईश्वरप्रणिधानम् ईश्वर आत्मसमर्पणरूपा भक्तिः ॥</p>

<p class="title">द्वितीयाध्याये </p>
<p class="sub_title" id="d2">द्वितीयोंऽशः</p>
<p>पूर्वांशे सर्वयोगसाधारणाः केचिन्नियमा उक्ताः । अत्रांशे कर्मयोगाभ्यासप्रकार एव विव्रियते । तत्र तावद् यत् कर्म त्याज्यं तदुच्यते -</p>
<p class="sub_title" id="71">निषिद्धं दुष्टं च त्याज्यम् ॥ १ ॥ (७१)</p>
<p>निषिद्धमिति । निषिद्धं दुष्टं च कर्म सदा त्याज्यमेव । आत्मनो वा परेषां वा यत्कर्म हिंसा-दुःख-ताप-पापादिकं जनयित्वा परमात्मसाक्षात्कारमार्गे कण्टकवद् भवेत् तन्निषिध्यते शास्त्रेण । अतो निषिद्धं दुष्टं कर्म काकविष्ठामिव सर्वथा त्यजेत् ॥</p>
<p>ननु न तु कर्म स्वरूपेण.....(१.४.५) इत्यादिसूत्रस्य विरोधः प्रसज्येत कर्मणो निषिद्धत्व-विहितत्व-अभ्युपगमादिति चेत् । नैष दोषः; सामान्यनियमत्वात् तस्य । उत्सर्गाः सापवादा इति प्रसिद्धमेव । अपि च यत्कर्म बहुजनानामहिताय भवेत्, आत्मानं च मोक्षारद्विमुखीकृत्य तिर्यगादियोनिषु प्रक्षिपेत् तादृशं कर्म सर्वथा प्रतिषिद्धमिति सामान्यप्रज्ञाविषय एव । शास्त्रप्रमाणमपि तत्र विद्यत एव ॥</p>
<p>तत्कारणमाह -</p>
<p class="sub_title" id="72">दुःखजनकत्वाद् दुष्टचोदकत्वाच्च ॥ २ ॥ (७२)</p>
<p>दुःखजनकत्वादिति । त्याज्यमित्यनुवर्तते । पूर्वार्धम् अतिरोहितार्थम् । उत्तरार्धं तु व्याख्यानमपेक्षते । एकेन दुष्टेन कृतं बीभत्सं निषिद्धं दुष्टं च कर्मापरं दुष्टं सदृशकर्मणि चोदयिष्यतीति सूत्राभिप्रायः ॥</p>
<p>तद्यथा - एकस्मिन् गृहे निहितानां स्वरैक्यकृतानां वादित्राणामेक मात्रमेव वादित्रं यदि ध्वनितं तदा तदनुसृत्य सर्वाणीतराणि वादित्राण्यपि सदृशं ध्वनिं जनयन्तीति दृष्टं लोके । मनोविषयेऽप्येवमेव । यदा खलजना एकत्र समागतास्तदैकस्य खलत्वमन्यस्य खलत्वं प्रवर्धयति । सज्जनविषयेऽपि समान एवैष नियमः । अत एव दुष्टसंगपरिवर्जनं सत्संगस्य प्रापणीयत्वं च भूयोभूयो विधीयतेऽध्यात्मशास्त्रेषु ॥ </p>
<p>किञ्चान्यत् । मनःकम्पनं देशेन वा कालेन वा न परिच्छिन्नम् । नक्षत्रान्निर्गतस्तेजोरश्मयोऽर्बुद न्यर्बुदक्रोशदूरमपि गन्तुं कल्पन्ते, वर्षाणआं सहस्रमपि स्थातुं शक्नुवन्ति च । तद्वदेव एकैककर्तुर्निर्गता मनोरश्मयो बहुदूरस्थितस्य पुरुषस्य मनः प्रविश्य तच्चोदयितुं शक्तनुवन्ति । तथा एककालिक-मनोवृत्तयोऽन्यस्मिन् काले सतः पुरुषस्य मनोवृत्तीश्चोदयितुं समर्थाः । तदेतत्सर्वं योगशास्त्रेण आधुनिक-मनश्शास्त्रेण चावगम्यते ॥</p>
<p>एवं सति, संस्कार-कर्मणाम् अन्योन्यकारणत्वाच्च, एकपुरुषेण कृतं कर्म तेन ध्याता मनोभावनाश्चापरं परुषं सदृशकर्मसु सदृशभावनासु च प्रोत्साहयन्तीत्यभ्युपगन्तव्यम् । लोके यद् दृष्टं दुष्टानां क्रमेण दौष्ट्यवर्धनं सतां च सत्त्ववर्धनं तदुपर्युक्तेन व्याख्यातम् । अतो निषिद्धस्य दुष्टचोदकत्वमुपपन्नमेव ॥</p>
<p>इदानीं काम्यं कर्म प्रतिषिद्ध्यते -</p>
<p class="sub_title" id="73">काम्यं त्यक्तव्यम् ॥ ३ ॥ (७३)</p>
<p>काम्यमिति । विशिष्टकामावाप्तये यत्कर्म क्रियते तत्काम्यम् । पुत्रकामेष्टिज्योतिष्टोम -सत्यनारायणव्रतादिरूप - विशिष्टयागव्रतादीनि अत्रोदाहर्तव्यानि । कर्तव्ये कर्मण्यपि कामो वर्जनीयः कर्मयोगिना । एवं सति केवलकामावाप्तये विशिष्टकर्मारंभो नैव युज्यते कर्मयोग इति किमु वक्तव्यम् ? अतः काम्यं कर्म सर्वथा त्याज्यम् ॥</p>
<p>एतत्पर्यन्तं प्रतिषेधरूप उपदेशः कृतः । इत आरभ्य विधिरूप उपदेशः क्रियते । सामान्यनियमस्तावदुच्यते -</p>
<p class="sub_title" id="74">नियतं कर्तव्यम् ॥ ४ ॥ (७४)</p>
<p>नियतमिति । निषिद्धकाम्ये यथा त्यक्तव्ये तद्विपर्ययेण नियतं कर्म सदा सर्वथा कर्तव्यमेवेत्यभिप्रायः । प्राग्ब्रह्मज्ञानात् कर्तव्यलोपो न युक्तः । ब्रह्मज्ञानादूर्ध्वं तु कर्तव्यरूपं कर्म नास्तीति प्रसिद्धमेव ॥</p>
<p>न केवलं सन्ध्यावन्दनादीनि नित्यकर्माणि श्राद्धादीनि नैमित्तिककर्माणि चात्र तियतकर्मशब्देन ग्रहीतव्यानि । किन्तु -</p>
<p class="sub_title" id="75">धर्म-बान्धव्य-वृत्ति-समाजपदवी-स्वेच्छा-हेतु नियतम् ॥ ५ ॥ (७५)</p>
<p>धर्मेति । धर्मो बान्धव्यं वृत्तिः समाजपदवी स्वेच्छा चेति एतेभ्यो हेतुभ्यो यद्यत्कर्म कर्तव्यरूपेणापद्यते तत्सर्वं नियतमिति शब्देन लक्ष्यते । सन्ध्यावन्दन-देवतार्चन-ध्यान-जप-उपवास-दानादीनि धर्महेतुकानि । मातापित्रोः सेवा, पुत्रकलत्रादि-बन्धुपोषणम् , सेवकाद्याश्रितजन-भरणम्  इत्यादीनि बान्धव्यहेतुकानि । अध्यापन-दुष्टशिक्षण-शत्रुनिग्रह-प्रजापालन-कृषि-गोरक्षण-वाणिज्य-सेवादीनि विविधकर्माणि वृत्तिहेतुकानि । समाजे स्वस्थाननिमित्तेन प्राप्तानि कर्तव्यानि समाजपदवीहेतुकानि । स्वेच्छया वृतानि पूर्तादीनि कल्याणकर्माणि स्वेच्छाहेतुकानि । नैतानि सर्वाणि सर्वेषां नियतानि; किन्तु तानि तत्तद्वर्गं प्रतिनियतानि ॥</p>
<p>नियतस्य द्वैविध्यं वक्ति - </p>
<p class="sub_title" id="76">तच्च नित्यं नैमित्तिकमिति ॥ ६ ॥ (७६)</p>
<p>तच्चेति । तच्छ नियतं कर्म नित्यं नैमित्तिकं चेति द्विविधम् । नित्यं प्रतिदिनं कर्तव्यम् । नैमित्तिकं केनचिन्निमित्तेन विशेषत आपन्नम् । पूर्वोक्तेषु कर्मसु कानिचिन्नित्यानि कानिचिन्नमित्तिकानि । तद्यथा- सन्ध्यावन्दन-देवतार्चन-ध्यान-जप-सेवा-सुतदारादिपोषण-अध्यापनादीनि नित्यानि । उपवास-दान-शत्रुनिग्रह-कूपतडागादिनिर्माणादीनिनैमित्तिकानि ॥</p>
<p>कानिचित्त कर्मण्यन्येभ्यश्च कर्मभ्यो गरीयांसीति मन्यन्ते केचित् । तदपोहनार्थमाह -</p>
<p class="sub_title" id="77">नियतं सर्वं समानम् ॥ ७ ॥ (७७)</p>
<p>नियतमिति । एकस्य नियतं कर्मान्यस्य नियतेन कर्मणा समानमिति सूत्राभिप्रायः । लोके शरीरपरिश्रमावहं बुद्धिकौशलानपेक्षं संमार्जनादिकं कर्म अवरमिति, साधिकारं बुद्धिकौशलापेक्षं राज्यनियन्त्रणादिकं प्रभुकर्म महदिति च परिगण्यते । अपि तु कर्मयोगिनो दुष्ट्याम् उभे अपि समाने भवेताम् । यया भावनया कर्म क्रियते सैव मुख्या, बन्धमोक्षान्यतरकारकशक्त्युपेतत्वात् ॥</p>
<p>तस्मादेव -</p>
<p class="sub_title" id="78">स्वधर्मपराः समानाः ॥ ८ ॥ (७८) </p>
<p>स्वधर्मपरा इति । ये ये स्वेषु  धर्मेषु रताः, अतः स्वधर्मपरास्ते सर्वेऽपि विना तारतम्यं समाना एवेति सूत्रार्थः । कर्मणो मार्गत्वात् मोक्षस्य लक्ष्यत्वात् स्वधर्माचरणेन सर्वेषां मोक्षावाप्तेश्चैतस्य सत्यत्वं सुलभं बुद्धिमारोहति ॥</p>
<p>अत्र इयमाख्यायिका कथिता श्रीविवेकानन्दस्वामिभिः - आसीत्कश्चिद्राजा कस्मिंश्चिज्जनपदे । गार्हस्थ्य-धर्म एव संन्यासधर्माद् गरीयानिति तस्य मतमासीत् । किन्तु `एकः स्वधर्मकर्मनिरतो गृहस्थः, अन्यश्च कर्मत्यागी संन्यासी; एतयोः कतरो गरीयान्?' इति वारंवारम् इतरान् पृच्छन्नास । संन्यासी एव गरीयान् इत्युक्त्वा तत्समर्थयितुमशक्ता बलादुद्वाहितास्तेन । तद्विपर्ययमुक्त्वा तत्समर्थने विफलप्रयत्ना अपि समानामेव गतिं प्रापितवन्तः ॥ </p>
<p>एवं सति कदाचित् महाप्रज्ञः कश्चित् संन्यासी तत्रागतः । राज्ञा तदेव पृष्टः सन्  स होवाच `राजन् , स्वस्थाने सर्वो महानेव' इति । `तत्समर्थयस्व' इति राजा आग्रहं चकार । उवाच स महाप्रज्ञः, `साधयिष्याम्येव यदि त्वं सामान्यपुरुषवत् छद्मवेषधारी भूत्वा मया महागच्छेः' इति । तथैवाकरोद् राजा ॥</p>
<p>तौ जग्मतुर्यत्र कश्चिद्राजा स्वदुहितुः स्वयंवरोत्सवं कुर्वन्नासीत् । औत्सुक्यात् संमिलितानां जनानां मध्ये स्फुरद्रूपी महातेजस्वी युवसंन्यासी कश्चिदासीत् । तत्र समागतेषु राजसु न कोऽपि राजपुत्र्या अरोचत । तदा तस्या दृष्टिस्तस्मिन्युवसंन्यासिनि अपतत् । तस्मिन्ननुरक्ता सा स्वकरस्थितां मालां तस्य गले प्रचिक्षेप । विस्मितः स तु तां मालां भूमौ प्रास्य वनमभिदुद्राव । राजपुत्री अपि तमनुदधाव ॥</p>
<p>छद्मवेषधारी राजा, तस्य सखा संन्यासी च तावनुजन्मतुः । युवसंन्यासी तु वेगेन गत्वा काननेऽन्तर्दधे । राजपुत्री तु तमनुगंतुं न शशाक । अतः सा कस्यचिद् वृक्षस्य छायामाश्रित्य रोदिति स्म । एतौ योगराड्भोगरायावपि तमेव वृक्षमुपाश्रित्य तां राजकुमारीं सान्त्वयामासतुः ॥</p>
<p>रात्रिरभवत् । आहार-शय्या-कन्थादि-विहीनास्ते शीतकंपिततनवो विना निद्राम् उपविविशुः । तदा तादृशांस्तान् अवलोक्य तद्वृक्षौकः कश्चन चटकः स्वस्य भार्यामुद्दिश्य, `अये ! अतिथयोऽत्र बहुकष्टमनुभवन्ति। आहारदानेन शीतबाधानिवर्तनेन च तेषां सुखकरणं गृहस्थयोरावयोर्धर्मः' इत्युक्त्वा आकाशमुत्प्लुत्य कस्माच्चन देशाद् एकां ज्वलतीं समिधमाहृत्य अतिथिमध्ये पातयामास ॥</p>
<p>अतिथयस्ते तमग्निं प्रवर्धयामासुः । ततः स चटकः `मम देहमेव तेषामाहारार्थं ददामि' इति वदन् तस्मिन्नग्नौ निपत्य ममार । चटकाऽपि `मम भूर्तुर्देहोऽतिथिभ्योऽ-पर्याप्तः' इति मत्वाऽऽत्मानमपि तस्मिन्नेवाग्नौ पातयामास । सद्यःसन्जातपक्षाश्चटकार्भका अपि एतदर्थमेव स्वदेहान् समर्पयामासुः । एतत्सर्वं दृष्ट्वा वृक्षमूलमाश्रिता अतिथयो विसिष्मियिरे । सूर्येदये तौ संन्यासिराजानौ तां राजकन्यां मार्गं दर्शायित्वा स्वदेशमागच्छताम् ॥</p>
<p>अथ संन्यासी तं राजानमुवाच, `दृष्टमेव राजन् सर्वं त्वया यथा सर्वः स्वस्थाने महानेवेति । यदि त्वं महान् गृहस्थो भवितुमिच्छसि तदा चटकवत्परार्थं स्वात्मसमर्पणं कर्तुं सदा मन्नद्धो भव । यदि सर्वं त्यकत्वा संन्यासी भवितुमिच्छिसि तर्हि युवसंन्यासिवत् सकलभोगान् तृणीकुरुष्व । स्वस्थाने युवसंन्यासी महान् अभवत् । स्वस्थाने चटकार्भका अपि महान्त एवाभवन् । अतोऽलं तवाग्रहेण !' इति । तद्वचनं श्रुत्वा स राजा समुदितप्रज्ञो बभूव ॥</p>
<p>स्वस्थाने सर्वो महानेवेति साख्यायिकमुक्तम्  । अतो नियतं स्वधर्मरूपं स्वकर्म युक्तममनसा कर्तव्यमेव सर्वैरिति प्राप्तम् । अपि तु पूर्वोक्तिप्रकारेण (१.१.५; १.४.३६) कर्मसु कौशलमप्यावश्यकम् इत्यतस्तद्विव्रियतेऽधुना -</p>
<p class="sub_title" id="79">अल्पकालेऽधिकोत्तमफलोत्पादनं कौशलम् ॥ ९ ॥ (७९)</p>
<p>अल्पकाल इति । अल्पकाल एव कर्म यथाऽधिकम् उक्तमं च फलमुत्पादयति तथा तत्करणं कौशलमिति सूत्रफलितम् । तद्यथा- कुलालवृत्तिमभ्यस्यन् कुलालकुमारः प्रारंभ एकैकं घटं निर्मातुं बहुकालं क्षपयति । किन्तु क्रमेण निरूढाभ्यासोऽल्पकाल एव बहून् घटान् निर्मातुं शक्नुयात् । तदेतदभ्यासफलितं नैपुण्यमेव कौशलम् ॥</p>
<p>तदवाप्तिप्रकारमाह -</p>
<p class="sub_title" id="80">तज्ज्ञोपदेशेनाभ्यासवैराग्याभ्यां च ॥ १० ॥ (८०)</p>
<p>तज्ज्ञेति । कौशलमापद्यत इति शेषः। तज्जानातीति तज्ज्ञः ; तस्योपदेशेन । अभ्यासोऽसकृदावृत्तिः । एकस्य कर्मणः करणकाले दतन्यत्र विरक्तिर्वैराग्यम् । ताभ्यां च ॥</p>
<p>गुरोः प्राप्ता विद्यैव सफला भवतीति प्रसिद्धमेव । अत उपपन्नैव तज्ज्ञविषयोक्तिरत्र । तज्ज्ञेनोपदिष्टाऽपि विनाऽभ्यासं या काचिदपि विद्या वा कला वा न करगता भवति । तज्ज्ञोपदेश-अभ्यासयोः सत्योरपि वैराग्येण विना नैपुण्यं न प्राप्यते । अत्रोक्तेन वैराग्यशब्द-निर्वचनेन मनस ऐकाग्रयमर्थतः प्राप्तम् । ऐकाग्रयस्यावश्यकत्वमप्यनुसन्धेयम् ॥</p>
<p>भगवता श्रीरामकृष्णेनोक्तम् इदमाख्यानम् एतादृशं वैराग्यं स्पष्टं दर्शयति - कस्मिंश्चिद् ग्रामे कदाचिन्महद् दुर्भिक्षं प्राप्तम् । तदा द्वौ कृषीवलौ समीपस्थाया नद्या जलं स्वक्षेत्र आनेतुमुद्युक्तौ । कुल्यां खनतोस्तयोः प्रथमकृषीवलस्य दुहिताऽऽगत्य पितरं स्नानार्थमाजुहाव । स तु त्वरया गृहं जगाम । स्नात्वा भुक्त्वा पीत्वा स्वपित्वा प्रबोधानन्तरमागत्य, `अद्यालं मे श्रमेण । श्वः करिष्यामि' इति चिन्तयन् पुनरेव गृहमगच्छत् । द्वितीयस्तु स्वमानेतुमागतान् भार्या-दुहितृ-सुतादीन् सर्वान् निष्कास्य सूर्यास्तपर्यन्तं निरन्तरं खनित्वा कुल्यामार्गण जलं स्वक्षेत्रमानेतुं शशाक । तदेतद् दृढचित्तत्वमेव वैराग्यम् ॥</p>
<p>एतत्पर्यन्तमुक्तं कर्मयोगसाधनप्रकारमुपसंहरति -</p>
<p class="sub_title" id="81">सर्वम् उक्तरीत्या कुर्यात् ॥ ११ ॥ (८१)</p>
<p>सर्वमिति । निषिद्धं मनसाऽपि त्यक्तवा काम्यमनारभ्य स्वनियतं कर्तव्यं सर्वप्रकारेण ज्ञात्वा तत्करणेनैवात्मनो मोक्ष इत्यवधार्य तस्मिन् कर्मणि कौशलं सम्पाद्य निष्कामः सन् मोक्षार्थी भूत्वा लोकसंग्रहबुद्ध्या परमेश्वरार्पणबुद्ध्या वा स्वकर्तव्यं सर्वं कुर्यादित्यर्थः ॥</p>
<p> अत्रैते प्रश्ना उद्भवन्तिः - निषिद्धं किंस्वरूपम् ? काम्यं च कीदृशम् ? नियतं कथं निश्चीयते ? - इत्यादयः । तस्मात् तद्विषये प्रमाणं वक्तव्यम् । तदुच्यतेऽधुना -</p>
<p class="sub_title" id="82"> शास्त्रं प्रमाणम् ॥ १२ ॥ (८२)</p>
<p>शास्त्रमिति । किं कर्म निषिद्धं किं च काम्यं किं विहितं किं नियतं कः स्वधर्म इत्यादिषु शास्त्रमेव प्रमाणम् ।</p>
<p class="verse">यः शास्त्रविधिमुत्सृज्य वर्तते कामकारतः ।<br/>न स सिद्धिमवाप्नोति न सुखं न परां गतिम् ॥ (भ. १६.२३),</p>
<p class="verse">तस्माच्छास्त्रं प्रमाणं ते कार्याकार्यव्यस्थितौ (भ. १६.२४)</p>
<p>इति भगवदुक्तेः ॥</p>
<p>शास्त्रस्य निर्वचनं क्रियते -</p>
<p class="sub_title" id="83">श्रुतिस्मृतिवृद्धवचनव्यवहाराः शास्त्रम् ॥ १३ ॥ (८३)</p>
<p>श्रुतीति । श्रुतिः, तदनुसारिणी मन्वादिस्मृतिः, वृद्धानां वचनानि, व्यवहाराश्च एते प्रमाणभूतं शास्त्रम् । अत्र वक्तव्यम् किञ्चिदस्ति । श्रुतिः परमं प्रमाणमपि धार्मिकव्यवहारविषये लोकव्यवहारविषये वा यत्कर्तव्यं तत्सविस्तरं न वक्ति । अतः शिष्टाः श्रुतिरहस्यज्ञा महामेधाविनो धर्मात्मानो मनु-याज्ञवल्क्य-पराशर-बौधायन-हारीतादयो लोकसंग्रहं चिकीर्षन्तः श्रुतिमूलाः स्मृती व्यरचयन् ॥</p>
<p>श्रुतिगतानि परमसत्यानि नित्यानि । अपि तु स्मृतिवचनानि देशकालारादिपरिच्छिन्नानि । कालेन हि जनाचारो विक्रियत इति प्रसिद्धमेव । तद्यथा - वेदकालिकाः सोमयागादयोऽद्यात्यन्तं विरलाः । वेदकालेऽविद्यमाना देवतार्चनादयस्त्वधुना प्राचुर्येण दृश्यन्ते । पुरातनकाले या नियोगपद्धतिः साधारण्यभूत् साऽद्यतकाले सर्वथा वर्ज्येति मता । अतः कालेकाले स्मृत्युक्तधर्मस्य समायोगः कर्तव्यः ॥</p>
<p>स्मृत्युक्तनियमानां संकलन-व्यवकलन-समायोगा रघुनन्दननारायणभट्ट-कमलाकरभट्ट-अनन्तदेव-काशीनाथोपाध्याय-आदिभिः अर्वाचीन-धर्मशास्त्रकृद्धिः कृताः । एवमप्येस्मिन् नवयुगे समाजस्य शीघ्रविकारयुक्तत्वाद् धर्मशास्त्रकृताम् अदर्शनाच्च समाजोन्मार्गनिवर्तनम् अत्यावश्यकं भवेत् । एतच्च श्रुतिस्मृतितत्त्वविद्भिः धर्मसूक्ष्मज्ञैरत्युत्तमशीलयुक्तैः कालधर्मं ज्ञातवद्भिर्महापुरुषैरेव साधनीयम् ॥</p>
<p>त एवात्रोक्तेन वृद्धशब्देन परामृश्यन्ते । प्रजानां पुण्य-धर्म-ज्ञानादिसकलमङ्गलवृद्धि-कारकत्वात् ते वृद्धा ईरिताः । वृद्धास्तु मन्वादिश्रीरामकृष्ण-विवेकानन्द-रमणमहर्षि-पर्यन्ता ऋषि-मुनि-योगि-भक्त-ज्ञानि-आचार्य-अवतारपुरुषाः । तेषाम् अनुभव-जीवित-वाणी-व्यवहारादयोऽपि शास्त्रवत्प्रमाणानि । अतस्तान्यप्यत्र शास्त्रशब्दार्थेऽन्तर्गमयितव्यानि ॥</p>
<p>अथ यदि ते कर्मविचिकित्सा वा वृत्तविचिकित्सा वा स्यात् । ये तत्र ब्राह्मणाः संमर्शिनः । युक्ता आयुक्ताः । अलूक्षा धर्मकामाः स्युः । यथा ते तत्र वर्तेरन् । तथा तत्र वर्तेथाः । अथाभ्याख्यातेषु ...(तै. १.११) इति श्रुतिः, </p>
<p class="verse">यद्यदाचरति श्रेष्ठस्तत्तदेवेतरो जनः ।<br />स यत्प्रमाणं कुरुते लोकस्तदनुवर्तते ॥ (भ. ३.२१)</p>
<p class="verse">वेदो धर्ममूलम् । तद्विदां च स्मृतिशीले (गौ. ध. सू. १.१-२),</p>
<p class="verse">वेदोऽखिलो धर्ममूलं स्मृतिशीले च तद्विदाम् ।<br />आचारश्चैव साधूनामात्मनस्तुष्टिरेव च ॥ (मनु. २.६)</p>
<p class="verse">श्रुतिः स्मृतिः सदाचारः...... धर्ममूलमिदं स्मृतम् (याज्ञ. १.७)</p>
<p>-इति स्मृतयश्च प्रोक्तमर्थं समर्थयन्ति ॥</p>
<p></p>
<p class="title">द्वितीयाध्याये </p>
<p class="sub_title" id="d3">तृतीयोंऽशः</p>
<p>अतीतेंऽशे कर्मयोगस्य अभ्यासप्रकार उक्ततः । इदानीं कर्मयोगिना कर्तव्यानामितरेषां योगानाम् अभ्यासप्रकारः संक्षेपेणोच्यते । ननु कर्मयोगी कर्मयोग एव निरतो भवेत् , किमितरयोगेन तस्य ? -इति चेत् । तदशक्यमिति दर्शयति -</p>
<p class="sub_title" id="84">संकीर्णः सर्वो योगः ॥ १ ॥ (८४)</p>
<p>संकीर्णेति । सर्वो योगोऽन्यैर्योगैः सदा संकीर्णः । एकैकस्य योगस्याभ्यास इतरेषां त्रयाणां योगानामभ्यासेन विना न संभवतीति यावत् ॥</p>
<p>तस्य दृष्टान्तमाह -</p>
<p class="sub_title" id="85">पञ्चीकृतभूतवत् ॥ २ ॥ (८५)</p>
<p>पञ्चिकृतेति । यथा पृथिव्यादिषु पञ्चीकृतेषु स्थूलभूतेषु अबादीनामितरेषामपि चतुर्णां भूतानां परिमिता अल्पा भागाः सन्ति, एवमेव कर्मयोगादीनाम् अभ्यासेऽन्येषां ज्ञान-भक्ति-ध्यान-योगानाम् अभ्यासोऽप्यन्तर्भूत इति मन्तव्यम् । गुणत्रयजन्योपाधिसंबन्धात् सर्वे पुरुषाः कर्म-ज्ञान-भक्ति-ध्यान-प्रवृत्तियुक्ता भवेयुः । गुणतारतम्येन प्रवृत्तितारतम्यमप्युपपद्यते । यस्मिन् पुरुषे या प्रवृत्तिरधिकतमा स तदुचिते योगेऽधिकृतो भवेत् । किन्तु इतरप्रवृत्तीनामपि विद्यमानत्वाद् इतरयोगत्रयस्याभ्यासोऽप्यल्पशोऽपरिहार्य एव ॥</p>
<p>किं प्रमाणम् अस्त्यत्र ?  श्रूयताम् -</p>
<p class="sub_title" id="86">भगवद्गीतायाः ॥ ३ ॥ (८६)</p>
<p>भगवद्गीताया इति । श्रीमद्भगवद्गीतैवात्र प्रमाणम् ; तस्या एवमवगम्यते । अर्जुनो ज्ञानयोग्युचिते भिक्षाटनादिकर्मणि प्रसक्तोऽभूत् । किन्तु भगवांस्तं तस्मान्निवर्त्य `कर्मण्येवाधिकारस्ते' इत्युपदिश्य पुनः पुनः युद्धकर्मणि तं चोदयामास । अतः स कर्मयोगाधिकारी इति स्पष्टम् । एवमपि कृत्स्नेषु गीताशास्त्रेषु कर्मयोगेन सह ज्ञान-भक्ति-ध्यानयोगा अपि अर्जुनं प्रत्युपदिष्टा दृश्यन्ते । अतः कर्मयोगिनो ज्ञानादीतरयोगानामावश्यकत्वं सिद्धं भवतिः ॥</p>
<p>एवं कर्मयोगिन इतरयोगाभ्यासस्यावश्यकत्वे निर्णीते प्रथमं तावज्ज्ञानयोगांशस्य तत्रोपयोग उपवर्ण्यते -</p>
<p class="sub_title" id="87">विचारः सततं कर्तव्यः ॥ ४ ॥ (८७)</p>
<p>विचार इथि आत्मनात्मविचारो ज्ञानयोगे मूलभूतः कर्मयोगेऽपि कर्तव्य एव । `आत्मैव सत्यं मिथ्यैव सर्वमन्यदनात्मत्वात्' इति भूयोभूयः चिन्तनीयं कर्मयोगिनाऽपि । एतस्मात् कर्मफलविषय अनासक्तिर्जायते । न च कर्मफलस्थाने कर्मत्याग एव आपद्येतेति वाच्यम् ; यत् परात्मज्ञानं ज्ञानयोगस्य फलं तदेव मदुचितेन मत्कृतेन कर्मयोगेनापि प्राप्यत इति कर्मयोगिना निश्चितत्वात् । </p>
<p class="verse">यत्सांख्यैः प्राप्यते स्थानं तद्योगैरपि गम्यते ।<br />एकं सांख्यं च योगं च यः पश्यति स पश्यति ॥ (भ. ५.५),</p>
<p>इति भगवद्वचनात् ॥</p>
<p>अथ ध्यानयोगः-</p>
<p class="sub_title" id="88">गुरूक्तरीत्या ध्यायेत ॥ ५ ॥ (८८)</p>
<p>गुरूक्तरीत्येति । ध्यानप्रकारः शास्त्रेषु निर्दिष्टः । गुरुस्तुं तं ज्ञात्वा स्वगुरुणोपदिष्टः सन् स्वकृतसाधनद्वारा च तद्रहस्यं ज्ञातवान् । अतस्तदुपदिष्टरीत्या प्रातः सायं चोचिते देश आसन उपविश्य प्राणायामप्रत्याहारधारणा-ध्यानसमाधिक्रमेण स्वमनः परमात्मनि यञ्चीत । ध्यानान्मनो निश्चलं भवति । उत्थितस्यापि मनसि ध्यानजन्या शान्तिरवतिष्ठत एव । सा तु स यथा निष्कामत्वादविचलितमनस्को भवेत् तथा तं करोति ॥</p>
<p>अथ भक्तियोगः-</p>
<p class="sub_title" id="89">इष्टे शरणागतिः ॥ ६ ॥ (८९)</p>
<p>इष्ट इति । इष्टदेवतायां सप्रेमा संपूर्णा च शरणागतिः कर्तव्या । सैषा शरणागतिरिष्टदेवतया सह मनः कल्पितं ज्ञातिभावं प्रीति प्रतिमाद्यर्चनं नामजप कीर्तनप्रार्थनादिकं चापेक्षते । भक्तियोगाज्जोतेश्वरार्पणबुद्धिस्तु कर्मयोगं सुलभीकरोतीति पूर्वमेवोक्तम् ।</p>
<p>एवमितरयोगसाहाय्येन स्वकर्मयोगम् उपबृंहयेत् कर्मयोगी ॥</p>

<p class="title" id="t1">तृृतीयोऽध्यायः </p>
<p>एतच्छास्त्रमासन्नसमाप्ति । अपि त्वपूर्णमेव भवेत् तद्यदि कर्मयोगद्वारा सिद्धिं लब्धवतो महात्मनो विशेषलक्षणानि न वर्ण्येरन् । किञ्च सिद्धपुरुषस्य लक्षणान्यनुकुर्वन् सिद्धं विन्देतेत्येतदन्यत् प्रयोजनमप्यस्ति । अतस्तदर्थम् एषोऽध्यायः प्रारभ्यते ॥</p>
<p>कृतकृत्यत्वात् तस्य कर्म नास्तीति वक्ति-</p>
<p class="sub_title" id="90">विगलितकर्मा ॥१ ॥ (९०)</p>
<p>विगलितेति । यस्मात्सर्वं कर्म शीर्णपत्रवद्गलितं स विगलितकर्मा । यदा मुमुक्षोः कर्मयोगः परां काष्ठां प्राप्नोति तदा तस्य विशुद्धे मनसि परमात्मज्ञानं सद्य एव विभाति । अतो यदर्थं स मुमुक्षुः कर्मयोगमार्गम् अवलंबितवान् तस्य परमात्मज्ञानस्य प्राप्तत्वात् कर्मयोगस्य वा कर्मणो वाऽऽवश्यकत्वं तदुत्तरं नास्त्येव । एवं सति कर्मगलनं सहजमेव ॥</p>
<p class="verse">यस्त्वात्मरतिरेव स्यादात्मतृप्तश्च मानवः ।<br />
आत्मन्येव च सन्तुष्टस्तस्य कार्यं न विद्यते ।<br />
नैव तस्य कृतेनार्थो नाकृतेनेह कश्चन ।<br />
न चास्य सर्वभूतेषु कश्चिदर्थव्यपाश्रयः ॥ (भ. ३.१७-१८)</p>
<p>इति भगवतैवोक्तम् । यतः स निष्कर्माऽत एव स सर्वाणि विधिनिषेधजातान्यत्येतीत्यपि मन्तव्यम् । `निस्त्रैगुण्ये पथि विचरतां को विधिः को निषेधः?' इत्यभियुक्तवचनमत्र स्मरणीयम् ॥ </p>
<p>यदा स समाधिं गतस्तदा तस्य का भाषा ?-</p>
<p class="sub_title" id="91">आत्मन्येवात्मना तुष्टः ॥२ ॥ (९१)</p>
<p>आत्मनीति । प्राकृतः पुरुष इन्द्रियैर्विषयेषु रत्वा तुष्टिमाप्नोति । न तु लब्धात्मा । स आत्मनाऽऽत्मन्येव तुष्यति सकलद्वैतजातस्य विनाशितत्वात् । `स्थितप्रज्ञस्य का भाषा समाधिस्थस्य केशव?' (भ. २.५४) इत्यर्जुनेन पृष्टः सन् भगवान् समाधिस्थस्य स्थितप्रज्ञस्य यां भाषां ददौ सा सर्वाऽत्र अनुवदनीया ॥</p>
<p>व्युत्थानकाले स कथं भवति ?- </p>
<p class="sub_title"  id="92">व्युत्थाने स्थितप्रज्ञः ॥३ ॥ (९२)</p>
<p>व्युत्थान इति । प्रज्ञा तत्त्वज्ञानम् । यस्य तत्त्वज्ञानम्‌ । यस्य तत्त्वज्ञानसाक्षात्कारः स्थितः स्थिरोऽखण्डः सर्वेषु व्यवहारेषु निरन्तरेणानुस्यूतः स स्थितप्रज्ञः रज्जुज्ञानादूर्ध्वं सर्पाभासे विद्यमानेऽपि तदनु रज्जुज्ञानमपि यथा वर्तत एव, तद्वद् व्युत्थानकाले जगद् दृश्यमानमपि तदनु तस्य ब्रह्मात्मत्वमप्यनुभूयते तेन स्थितप्रज्ञेन ॥</p>
<p>अथवा प्रज्ञा बुद्धिः स्यात् । यस्य बुद्धिः सर्वेषु देशेषु कालेषु वा सर्वास्ववस्थासु च स्थिता स्थिरा समैव स स्थितप्रज्ञः । कर्मयोगसिद्धोऽपि सञ्जातब्रह्मज्ञानत्वात् स्थितप्रज्ञ एव भवितुमर्हति ॥</p>
<p>किञ्च-</p>
<p class="sub_title" id="93">प्रहीणकामश्च ॥४ ॥(९३)</p>
<p>प्रहीणेति । मनोगताः सर्वेऽपि कामास्तेन सन्त्यक्ताः । कामस्तु द्वैताज्जायते । यस्य सर्वम् अद्वैतात्मैवाभूत् स किं कामयेत् ? लक्ष्य-राहित्यात् कामस्तस्य मनसि नावतिष्ठते ॥</p>
<p>अपि च- </p>
<p class="sub_title" id="94">सुखदुःखसमो रागादिरहितत्वात् ॥ ५ ॥ (९४)</p>
<p>सुखदुःखसम इति । यस्मात् स प्रहीणकामस्तस्माद् राग-द्वेष-भयक्रोध-मोह-मद-मात्सर्यादि-सकल-आसुरीसंपद्रहितः, सर्वासामेतासामासुरीसम्पदां काममूलत्वात् । कामरहितत्वादेव दुःखेषु नोद्विजते सुखेषु च विगतस्पृहः । सर्वत्र स्नेहरहितत्वाद् आसक्तिहीनत्वाद् आत्मन्येव सन्तुष्टत्वाच्च सुखप्राप्तये दुःखनिवृत्तये वा कदाचिदपि न प्रयतते ॥</p>
<p class="verse">दुःखेष्वनुद्विग्नमनाः सुखेषु विगतस्पृहः । <br />
वीतरागभयक्रोधः स्थितधीर्मुनिरुच्यते ॥<br />
यः सर्वत्रानभिस्नेहस्तत्तत्प्राप्य शुभाशुभम् ।<br />
नाभिनन्दति न द्वेष्टि तस्य प्रज्ञा प्रतिष्ठिता ॥ (भ. २.५६.५७)</p>
<p class="verse">अद्वेष्टा सर्वभूतानां .... समदुःखसुखः क्षमी (भ. १२.१३)</p>
<p class="verse">समदुःखसुखः स्वस्थः समलोष्टाश्मकाञ्चनः ।<br />तुल्यप्रियाप्रियः ... (भ. १४.२४)</p>
<p>-इति भगवद्वचनानि एतं वर्णयन्ति ॥</p>
<p> `स्थूलानां रागादीनाम् अभावेऽपि सूक्ष्माः संस्काराः स्युः, संस्कारनाशस्यातिदुष्करत्वात् । तद्यथा -पुनःपुनर्यत्नतः प्रक्षालितमपि लशुनपात्रं स्वस्य दुर्गन्धं नैव जहाति !'- इत्याशंक्य तत्समाधत्ते-</p>
<p class="sub_title" id="95"> संस्कारहीनो दृष्टपरवस्तुत्वात् ॥ ६ ॥ (९५)</p>
<p> संस्कारहीन इति । संस्कारो वासना । सकलसंस्कारहीनः सः । कुतः? दृष्टपरवस्तुत्वात् । परं वस्तु ब्रह्म येन दृष्टं स दृष्टपरवस्तुः । तस्य भावो दृष्टपरवस्तुत्वम् । तस्माद् हेतोरित्यर्थः । किमत्र प्रमाणम्? </p>
<p class="verse"> विषया विनिवर्तन्ते निराहारस्य देहिनः ।<br /> रसवर्जं रसोऽप्यस्य परं दृष्ट्वा निवर्तते ॥ (भ. २.५९)</p>
<p> इति भगवद्वचनात् । रसः संस्काररूपा सूक्ष्मा तृष्णा ॥</p>
<p> स सकलनियमातीतो विगालितकर्मेति चोक्तम् । यदि स जगति व्यवहर्तुं स्वेच्छया निश्चिनोति तर्हि कथं व्यवहरति ? स्थितधीः किं प्रभाषेत किमासीत व्रजेत किम् ? (भ. २.५४) इत्यादयोऽर्जुनस्य प्रश्नाः स्थितप्रज्ञस्य बाह्याचारान् अधिकृत्य प्रवृत्ताः । अतस्तदुच्यते -</p>
<p class="sub_title" id="96"> विषयचार्यपि प्रसन्नः ॥७॥ (९६)</p>
<p> विषयचारीति । इन्द्रियैर्विषयेषु चरन्नपि तेष्वसक्तोऽत एव प्रसन्न इति सूत्रार्थः अयमभिप्रायः - जगति व्यवहार उद्युक्तः स्वेन्द्रियैस्तत्तद्विषयेषु चरन्नास्ते । इन्द्रियाणि तु प्रयत्नशीलस्य विपश्चितः पुरुषस्य मनोऽपि मथित्वा बलाद् हनन्ति । अत एवाह भगवान् ।</p>
<p class="verse"> यततो ह्यपि कौन्तेय पुरुषस्य विपश्चितः ।
इन्द्रियाणि प्रमाथीनि हरन्ति प्रसभं मनः ॥ (भ. २.६०)</p>
<p> इति । तस्माद् इन्द्रियजयो मुमुक्षुणा सर्वथा कर्तव्यः </p>
<p> तस्मात् त्वमिन्द्रियाण्यादौ नियम्य भरतर्षभ (भ. ३.४१) इति स्वयमेवोक्तवान् भगवान् । श्रुतिरपि -यस्त्वविज्ञानवान् ...तस्येन्द्रियाण्यवश्यानि दुष्टाश्वा इव सारथेः । यस्तु विज्ञानवान् ... तस्येन्द्रियाणि वश्यानि सदश्वा इव सारथेः... यस्त्वविज्ञानवान् ... न स तत्पदमाप्नोति संसारं चाधिगच्छिति । (कठ. १.३.५-७) इति एतमेवार्थं प्रपञ्चयन्ती आत्मदर्शनायेन्द्रियजयस्यावश्यकत्वं कथयति । यथाऽऽत्मदर्शनम् इन्द्रियजयाधीनं तथैवेन्द्रियजयोऽपि आत्मदर्शनाधीनः । यत एष स्थितप्रज्ञः आत्मदर्शी अत एव स इन्द्रियविजेता । मनःक्षोभकारणानाम् इन्द्रियाणां जयात् मनःप्रसादः स्वयमेव साधितः ॥</p>
<p> स यदि स्वेच्छया कर्म कर्तुमुद्युङ्क्ते तर्हि एवं कुरुते -</p>
<p class="sub_title" id="97"> स्वामिवत्करोति ॥ ८ ॥ (९७) </p>
<p> स्वामिवदिति । न भृत्यवदिति शेषः । यस्मात् स जितसर्वेन्द्रियो यस्मात् स प्रहीणकामस्तस्मात् स्वेच्छया कर्म कर्तुमुत्सहते चेत् तदा स्वामिवदेव करोति न जातु दीनभृत्यवत् ॥</p>
<p> अनेन हेतुनैव -</p>
<p class="sub_title" id="98">परमोत्कृष्टं तस्य कर्म ॥ ९ ॥ (९८) </p>
<p> परमोत्कृष्टमिति । पूर्वोक्तेभ्यो निष्कामत्व-कौशल-ईश्वरार्पणबुद्ध्यादिभ्यो हेतुभ्यस्तस्य कर्म परमोत्कृष्टमेव भवितुमर्हति । किञ्च तस्य कर्म इतरेषामादर्शभूतं भवति ॥</p>
<p> कृतकृत्यत्वात् स किं नाम करोति कर्म ? तदुच्यते -</p>
<p class="sub_title" id="99"> परमकृपाचोदितो लोकसंग्रहार्थम् ॥ १० ॥ (९९)</p>
<p> परमकृपेति । अज्ञानसागरनिमग्नानां दृढबद्धजन्तूनां करुणाजनकस्थितिं दृष्ट्वा परमकृपया चोदितः सन् सिद्धपुरुषः तानुद्धर्तुं सत्वरं लोकसंग्रहकर्मसु आत्मानं नियोजयति । अन्यथा लोेकनेतृत्वात् तस्य अकर्म प्राकृतानं लोकानपि अकर्मणि चोदयति । एतेन लोकनाश एव स्यात् ॥</p>
<p> अत एव भगवान् अदिशति -</p>
<p class="verse"> यद्यदाचरति श्रेष्ठस्तत्तदेवेतरो जनः ।<br />
 स यत्प्रमाणं कुरुते लोकस्तदनुवर्तते ॥ (भ. ३.२१) इति </p>
<p class="verse"> न मे पार्थास्ति कर्तव्यं त्रिषु लोकेषु किंचन । <br />
 नानवाप्तमवाप्तव्यं वर्त एव च कर्मणि ॥</p>
<p class="verse"> यदि ह्यहं न वर्तेयं जातु कर्मण्यतन्द्रितः ।<br />
 मम वर्त्मानुवर्तन्ते मनुष्याः पार्थ सर्वशः ॥</p>
<p class="verse"> उत्सीदेयुरिमे लोका न कुर्यां कर्म चेदहम् ।<br />
 संकरस्य च कर्ता स्यामुपहन्यामिमाः प्रजाः ॥</p>
<p class="verse"> सक्ताः कर्मण्यविद्वांसो यथा कुर्वन्ति भारत ।<br />
 कुर्याद्विद्वांस्तथाऽसक्तश्चिकीर्षुर्लोकसंग्रहम् ॥ (भ. ३.२२-२५)</p>
<p> इति च ।</p>
<p> अत्यल्पमुक्तमेतेन । स विद्वान् प्राकृतान् पुरुषान् स्वे स्वे कर्मणि ज्योषयति च ।</p>
<p class="verse"> न बुद्धिभेदं जनयेदज्ञानां कर्मसंगिनाम् ।
 जोषयेत् सर्वकर्माणि विद्वान् युक्तः समाचरन् ॥ (भ.३. २६)</p>
<p> इति भगवदादेशात् । एवमपि स सदा कर्मण्यकर्म पश्यति अकर्मणि च कर्म । कर्म कुर्वन्नपि आत्मनः कर्म नास्तीति जानाति, बाह्ये किञ्चिदकुर्वन्नपि स्वसंकल्पमात्रेणैव प्राकृतान् स्वकर्मणि चोदयितुं शक्तः ।</p>
<p>  सकलश्रुतिस्मृतिषु यानि कानिचित् सिद्धपुरुषलक्षणानि उक्तानि तानि सर्वाण्यप्यत्र योजयितव्यानि सकलयोगानाम् एकब्रह्मलक्ष्यत्वात् ॥ `एतादृशः कर्मयोगसिद्धो जगति न दृष्टः । सर्वमिदं स्वकपोलकल्पितं स्यात् ' इत्याशंका मा भूदिति दृष्टान्तो दीयते -</p>
<p class="sub_title" id="100">  श्रीकृष्णो भगवान् बुद्धश्च ॥ ११ ॥ (१००)</p>
<p> श्रीकृष्ण इति । भगवच्छब्दस्तु देहलीदीपवद् उभयत्रापि संबद्ध्यते । भगवन्तौ श्रीकृष्ण-बुद्धौ एतादृशौ कर्मयोगसिद्धाविति सूत्रार्थः । निखिलजगताम् एकमात्राश्रयः श्रीमन्नारायणो हरिः लोकशिक्षणार्थं स्वेच्छया लीलया च भुवि श्रीकृष्णरूपेणावततार । आजन्मतनुत्यागपर्यन्तं स्वस्य दैवं महिमानं प्रदर्शितवानपि श्रीकृष्णो भगवान् लोकशिक्षणार्थं लोकसंग्रहार्थं च मानवतनूचितेषु कर्मसु अविरतं प्रवृत्तः । न चैतावदेव । कर्मरहस्यं स्वस्य कर्मप्रवृत्तिकारणं च स्वयमेव गीताशास्त्र उपदिष्टवान् ॥</p>
<p> श्रीकृष्णो यदि दैव्या अवस्थायाः मानवीम् अवस्थाम् अवतीर्णवान् बुद्धभगवांस्तु मानव्या अवस्थाया दैवीमवस्थाम् उत्तीर्णवान् । पुरुषो यथा कर्म कुर्यात् , कुर्वन् यथा देवो भवेत् - इत्येतत् तस्य जीवने स्फुटम् । अनवद्यचरितः परमकृपामूर्तिः स लोकसंग्रहार्थं कर्मसु सदैव निरतोऽभूत् ॥</p>
<p>तद्दोषहरणं श्वलूमवत् (१.३.७) इत्युक्तत्वात् लोकसंग्रहोऽसाध्य इति चेत् । बाढम् । अपि तु भुजस्थितं भारं शिरसि वहनद्वारा यथा तस्माद् भुजात् निवर्तयेत् तथैव किञ्चिद्दुः खापोहनद्वारा परिमितलोकसंग्रहोऽपि साध्य एव ।</p>
<p>यदा भारतमातुर्वीरपुत्राः स्वेषाम् तमस्त्यक्त्वा श्रीकृष्ण-बुद्धादिमहापुरुषैर्दर्शितं कर्मयोगम् अनुसरेयुस्तदा भारतदेशः स्वर्गायेतेत्यत्र नास्त्येव संशयः ॥</p>
<p>इदानीं ग्रन्थमुपसंहरति -</p>
<p class="sub_title" id="101">त्यक्ते कलेवरे न च पुनरावृत्तिर्न च पुनरावृत्तिः ॥ १२ ॥ (१०१)</p>
<p>त्यक्त इति । कर्मयोगेन संसिद्धिं लब्ध्वा प्रारब्धे परिसमाप्ते कलेवरं त्यक्त्वा स परं ब्रह्मैव प्राप्नोति । स चास्मिन् कर्मभूमौ अन्यस्मिन् भोगभूमौ वा न जायते कदाचिदपि । तस्य पुनरावृत्तिः पुनर्जन्म नैव भवति । द्विरुक्तिः शास्त्रसमाप्तिं सूचयति ॥</p>
<p class="verse">यस्यानुग्रहमात्रेण ह्ययं ग्रन्थो निरामयः । <br />
जीयात् स सर्ववित्स्वामी सर्वविघ्नेश्वरो हरिः ॥</p>
<p class="verse">स्थापकाय च धर्मस्य सर्वधर्मस्वरूपिणे ।<br />
अवतारवरिष्ठाय रामकृष्णाय ते नमः ॥</p>
<p class="verse">नमः श्रीयतिराजाय विवेकानन्दसूरये ।<br />
सच्चित्सुखस्वरूपाय स्वामिने तापहारिणे ॥</p>
<p class="verse"> हरिः ओं तत् सत् </p>
<p></p>



 </div>
</body>
</html>
