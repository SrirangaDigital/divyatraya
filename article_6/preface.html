<!DOCTYPE html>
<html>

<head>
	<meta charset="UTF-8"/>
	<title>दिव्यत्रायपादार्पितपुष्पमञ्जरी</title>
	<link href="../style/reset.css" rel="stylesheet"/>
	<link href="../style/style.css" rel="stylesheet"/>
</head>


<body>

<div id="page">

<p class="article_title">
श्रीविवेकानन्द - कर्मयोग -सूत्रशतकम् 
</p>
<p class="title">विज्ञप्तिः </p>
<p>आत्यन्तिकदुःखनिवृत्तिः शाश्वतपरमसुखावाप्तिश्च सर्वप्राणिनामिष्टतमं लक्ष्यमिति प्रसिद्धमेव । सच्चिदानन्दस्वरूपस्यात्मनोऽनुभूतेरेव तल्लक्ष्यमवाप्यते । आत्मा तु सर्वेषां हृत्सु सदा स्थितोऽपि माययापिहितत्वान्न दृश्यते । मनोमालिन्यमेव माया । यदा तद्विनष्टं तदाऽऽत्मस्फुरणं स्वतो भवत्येव मेघापायेंऽशुमत इव ।</p>
<p>मनोमालिन्यनाशस्तु ज्ञान -ध्यान-भक्ति-कर्मयोगेषु एकैकेनापि साधयितुं शक्य इति भगवद्रामकृष्णदेवस्य तच्छिष्याग्रेसराणां श्रीमद्विवेकानन्दस्वामिनां च मतम् । बादरायणकृत-ब्रह्मसूत्राणि पतञ्जलि-प्रणीतयोगसूत्राणि शाण्डिल्य-नारद-विरचित-भक्ति-सूत्राणि चाद्यत्रययोगानामाधारग्रन्थाः । ईशावास्यश्रुतौ सूचितोऽपि श्रीमद्भगवद्गीतायां प्रपञ्चितोऽपि कर्मयोगसिद्धान्तः सूत्ररूपेण ग्रन्थेनाद्यपर्यन्तं नाराचि । तदेतत्पर्यालोच्य श्रीमद्विवेकानन्दस्वामिनां कर्मयोगाख्यमांगलग्रन्थमाधृत्य च तच्छताब्दसमये एषोऽल्पप्रयत्नः कृतः । पाण्डित्याद्यभावादेष प्रयत्मो दोषपूरितो भवितुमर्हति । यदि गुणलेशोऽप्यस्ति चेदस्मिन्ग्रन्थे तद् भगवद्रामकृष्णस्य श्रीमद्विवेकानन्दयतिवरस्य च कृपाकटाक्षफलमेवेति विज्ञप्य विरमामहे ॥</p>
<p class="reference">
	इति सज्जनविधेयः <br/>
<b>स्वामी हर्षानन्दपुरी </b>
</p>

 </div>
</body>
</html>
