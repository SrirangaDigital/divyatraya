<!DOCTYPE html>
<html>
<head>
	<meta charset="UTF-8"/>
	<title>दिव्यत्रायपादार्पितपुष्पमञ्जरी</title>
	<link href="style/reset.css" rel="stylesheet"/>
	<link href="style/style.css" rel="stylesheet"/>
</head>
<body>
<div id="page">
<div class="article_title">
 ग्रन्थकर्ता महेन्द्रनाथः 
</div>

<p>
जगन्महापुरूषवृत्तान्तलेखकानां 
मध्ये ʻमʼ इति विख्यातस्य महेन्द्रनाथगुप्तमहाशयस्य 
स्थानम् अति विशिष्टम्। स्वकृत- ग्रन्थविषयभूत-श्रीरामकृष्णपरमहंसदेववद् 
महेन्द्रनाथोऽपि बहुशो निरूपम एव।।
</p>

<p>
कल्कत्तानगरस्य उत्तरस्यां 
दिशि भवे सिमुलियापट्टीति नाम्नि 
उपनगरे जन्माभूत्तस्य १८५४ क्रिस्ताब्दे 
जुलैमासस्य १४ दिनांके। माता स्वर्णमयीदेवी 
पिता च मधुसूदनगुप्तः। महेन्द्रनाथस्तु 
तयोस्तृतीयः पुत्रः। तस्य मेधाशक्तिः 
असाधारणी आसीत्। अत एव बाल्यकालीनाः 
बहुघटनाः स्मर्तुं समर्थः। प्रकृत्या 
मृदुस्वभावोऽयं कदाचिदपि पितरौ 
न क्लेशितवान्। कर्मकौशलं व्यसनमिव 
अभूत्तस्य। यदि यत्किञ्चित् तस्य 
मन आकर्षति स्म तर्हि तस्मिन् मनः एकाग्रं 
करोति स्म। स्वरमधुरः सुकण्ठः स भजनगायनानि 
सम्यग् गातुं शक्तः।।
</p>

<p>
सोऽतीव प्रतिभावान् विद्यार्था आसीत्। 
विश्वविद्यालयस्य ʻएन्ट्रन्स्ʼ ʻएफ.ए.ʼ 
ʻबि.ए.ʼ इति अंकितासु परीक्षासु क्रमेण 
द्वितीयं पञ्चमं तृतीयञ्च स्थानं प्राप्य 
विद्यार्थिवेतनं चानर्ज। क्रिस्तशके 
१८७४ संवत्सरे ʻबि.ए.ʼ (B.A.) पदव्यामध्ययनकाल 
एव निकुञ्जादेव्या सह तस्योद्वाहोऽभूत्। 
तस्मिन् संवत्सर एव परीक्षामपि उत्ततार।।
</p>

<p>
एवं विश्वविद्यालयस्य पदवीं 
प्राप्य राजकीये कार्ये नियुक्तः। 
अचिरेण तद्विहाय कस्यचिद्वणिजः 
कार्यालये आजीव्यमेकमवलंब्य 
स्वल्पकालानन्तरं तदपि परित्यज्य 
अध्यापकवृत्तिं स्वीचकार। ʻरिपन् 
कालेज्ʼ (Ripon College) ʻसिटि कालेज्ʼ 
(City College) ʻमेट्रोपालिटन् कालेज्ʼ 
(Metropolitan College) इत्यादिविविध- विद्यालयेषु 
तस्य अध्यापनम् अभूत्। आंग्लभाषा मनश्शास्त्रम् 
अर्थशास्त्रं च तस्य अध्यापनविषया 
आसन्। कालान्तरे अनेकपाठशालासु 
प्रधान-अध्यापककर्मापि कृतवान्।।
</p>

<p>
महेन्द्रनाथः संस्कृतभाषायां 
प्रवीण आसीत्। आंग्लभाषासाहित्यं पाश्चात्यदर्शनानि 
विज्ञानम् अर्थशास्त्रं च रोचन्ते स्म तस्मै। बैबल्-ग्रन्थस्य 
नवीननियमभागः (The New Testament) 
तस्यातिप्रियोऽभूत्।।
</p>

<p>
बाल्यादारभ्यापि भगवद्दर्शनार्थं 
तीव्रव्याकुलता आसीत् तस्य। सैषा 
सहजा प्रवृत्तिस्तं नवविधानाख्यस्य 
ब्राह्मधर्मस्य प्रणेतुः श्रीकेशवचन्द्र- 
सेनस्य सङ्गं गमयाञ्चकार। केशवचन्द्रस्य 
प्रभावात् महेन्द्रनाथो निराकार-सगुण-ब्रह्मविषये 
श्रद्दधे।।
</p>

<p>
भाविगुरोः श्रीरामकृष्णदेवस्य 
समीपं तस्यागमनम् अकस्मादेव बभूव। 
क्रिस्ताब्दे १८८२ संवत्सरस्य फेब्रवरीमासस्य 
२६ दिनांके रविवासरेऽपराह्णे स्वस्य 
मित्रेण सिधुना सह गंगायाः पूर्वतीरे वाराहनगर्यां 
भवानि कतिपयोद्यानानि द्रष्टुं 
गतः अन्तर्भूतकालिकामन्दिरं 
दक्षिणेश्वरोद्यानं प्रविश्य श्रीरामकृष्णपरमहंसदेवस्य 
कक्षम् आययौ। तत्रानेकभक्तैः 
परिवृतं तदनुग्रहार्थं सदुपदेशान् 
अनुशासितारं श्रीरामकृष्णदेवं 
ददर्श। दैवात् प्रक्षिप्त एष सत्समागमस्तस्य 
मनोऽत्यन्तम् आकर्षयाम्बभूव। 
अत एव कतिपयदिवसपर्यन्तं-यावत्कालं 
वराहनगरे उवास तावत्कालम्-प्रतिदिनं 
तत्रागत्य श्रीरामकृष्णदेवस्य 
दर्शनसौभाग्यं प्राप्तवान्। एतदारभ्य 
स काले काले दक्षिणेश्वरक्षेत्रमागत्य 
परमहंसदेवस्य सत्सङ्गे बहुकालं 
क्षपयति स्म। अचिरेण स श्रीगुरोरन्तरङ्गशिष्याणां 
वर्गे सम्मिलितो बभूव।।
</p>

<p>
दैनिकवृत्तान्तलेखनरूपोऽमूल्योऽभ्यास 
आसीत्तस्य। एवञ्च दिनान्ते श्रीगुरूमुखेन 
यद्यच्छ्रुतं तत्सर्वमलिखत् 
स्वस्य दैनिकवृत्तपुस्तके।।
</p>

<p>
विरामकालस्तु वारं वारं तत्पठनतदालोचनादिषु 
नीतः। किन्त्वेष विषयो बहुयत्नेन 
गोप्यमान आसीत्। तस्य परममित्राण्यपि 
तं न जज्ञुः।
</p>

<p>
 महेन्द्रनाथः सदाऽऽत्मानं कीर्तिपथाद् 
वारयामास अदाम्भिकस्व- भावयुक्तत्वात्। 
यो यस्तं ददर्श स सर्वोऽपि तं सामान्यपाठशाला- 
ध्यापकमेव चिन्तयति स्म। न 
तस्य महिमा कस्यचिद्बुद्धिमारूरोह 
सङ्गुप्तत्वादेव। यदा यदा श्रीरामकृष्णदेवस्तस्य 
विशेषगुणान् कीर्तयामास तदा तदा 
स्वस्य पुस्तके महेन्द्रनाथ आत्मनो नाम्नः 
स्थाने मणीन्द्रादिनामानि लिलेख।।
</p>

<p>
 आध्यात्मिकसाधका महामनसः। 
अत एव साधकवरो महेन्द्रनाथो मितैश्वर्यवानपि 
मुक्तहस्तेन दानादिकं कुर्वन्नासीत्। 
तस्य दक्षिणहस्तेन दत्तं वामहस्तो नाजानात् 
क्षीणकीर्तिकामत्वात्। दानपात्रः 
प्रायशो दानकर्तारं तं नैव ज्ञातवान्।।
</p>

<p>
 श्रीरामकृष्णपरमहंसदेवस्य 
महासमाधेरनन्तरं महेन्द्रनाथः 
पूर्ववदेव अध्यापकवृत्तिं कुर्वाणोऽपि 
काले काले एकाकी सन् हिमगिरिस्थक्षेत्रेषु 
वा श्रीरामकृष्णमहासङ्घस्य संन्यासिनां 
सत्संगे वा मासकालं तदूर्ध्वं वा तपश्चर्यां 
कुरूते स्म।।
</p>

<p>
 ये ये साधकास्तस्य सत्संगं 
भेजिरे ते सर्वेऽपि तेनैव रामकृष्ण- महासङ्घस्य 
वृद्धसंन्यासिनां समीपं गमिताः इत्येतत् 
तस्यापरोऽमानित्व- लक्षणो विशेषगुणः।।
</p>

<p>
 तस्य एतस्य ʻʻश्रीरामकृष्णकथामृतʼʼ 
ग्रन्थस्य प्रथमभागः क्रिस्ताब्दे १९०२ 
संवत्सरे प्रकाशितः। पञ्चमभागस्तु 
१९३२ संवत्सरे। पञ्चमभागप्रकाशनं 
समापय्य, एकद्वि-दिवसानन्तरमेव 
क्रिस्ताब्दे १९३२ संवत्सरस्य जून् मासे ४ दिनांके 
भक्तशिरोमणिः महेन्द्रनाथगुप्त- 
महाशयः तनुं विहाय श्रीगुरूपादपद्मं 
गतः।।
</p>

</div>
</body>
</html>
