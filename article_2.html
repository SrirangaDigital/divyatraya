<!DOCTYPE html>
<html>

<head>
	<meta charset="UTF-8"/>
	<title>दिव्यत्रायपादार्पितपुष्पमञ्जरी</title>
	<link href="style/reset.css" rel="stylesheet"/>
	<link href="style/style.css" rel="stylesheet"/>
</head>


<body>

<div id="page">
	
<div class="article_title">
 संस्कृतभाषायाः महत्त्वम्
</div>

<p>
चतुरशीतिलक्ष-विविध-जन्मनाम् 
अन्ते प्राप्तत्वात्, 
मोक्षप्राप्तये एकमात्रसाधनत्वाच्च 
मानुषं जन्म एव अत्यन्तं श्रेष्ठम् इति मन्तव्यम्।
</p>

<p>
मानवः सङ्घप्रेमी। अत एव अन्येन मानवेन 
विना एकाकी वस्तुं न इच्छति। सङ्घे एव 
वस्तुम् इच्छति। सङ्घस्तु कुटुम्ब-समाज- 
जनपदादि-रूपेण वर्तते।
</p>

<p>
सङ्घस्य गुणः तस्य अङ्गभूतमानवानां 
गुणैः निर्णायते। सज्जनैः सत्सङ्घः कृतः 
दुर्जनैः दुष्टसङ्घः। अतः सत्सङ्घनिर्माणाय 
सज्जननिर्माणम् आवश्यकम्।
</p>

<p>
तदेतत् तत्त्वम् आख्यायिकया 
एकया स्पष्टीक्रियते। कस्यचिद् 
बालकस्य विविधप्रश्नवाहिनीं 
रोद्धुम् अशक्नुवान् तस्य पिता, 
प्रपञ्चस्य भूपृष्ठ-आलेख्यपत्रमेकं 
बहुधा विदृत्य, श्यानद्रव्यद्वारा 
लेप्तुं पूर्ववत् पूर्णाकर्तुं च ददौ। 
अचिरेणैव स बालः तत् कृत्वा आनीतवान्। 
बालकस्य एतत् कार्यचातुर्येण 
चकितः पिता तं पप्रच्छ भूगोलशास्त्र- 
विषये। बालकस्तु तद्विषये स्वम् 
अज्ञानमेव प्रचकाट। तथाऽपि तत्कार्यं 
कथं निर्दुष्टं निर्वृत्तमिति पृष्टे सति, 
स बालः तस्य आलेख्यपत्रस्य पृष्ठभागं 
दर्शयाञ्चकार यत्र मनुष्यस्य 
एकं चित्रम् आसीत्। चित्रान्तर्गतस्य 
तस्य मनुष्यस्य अङ्गानां संयोजनेन 
सः सम्पूर्णो बभूव तत्पृष्ठभागस्थप्रपञ्चः 
अपि पूर्णाकृतः।
</p>

<p>
आख्यायिकायाः अयम् अभिप्रायः-यदा 
मानवः निर्दुष्टः उत्तमः भवति तदा कुटुम्बं 
समाजः जनपदः निखिलजगदपि निर्दुष्टः 
उत्तमश्च भवत्येव।
</p>

<p>
मानवस्तु कथम् उत्तमो भवति? उत्तमशिक्षणद्वारा 
सुसंस्कृतविद्या- द्वारा इति वदामः। 
विद्या तु द्वेधा भवति परा च अपरा चेति। 
ब्रह्मविद्या एव पराविद्या। अपरा तु लौकिकविद्या। 
परिपूर्णव्यक्तित्वविकासनाय 
उभे विद्ये आवश्यिके। तदेतत् ईशावास्यश्रुतौ 
एवं निर्दिष्टम्:
</p>

<p class="verse">
 		विद्यां चाविद्यां च
			यस्तद् वेदोभयं सह। <br>
		अविद्यया मृत्युं तीर्त्वा
			विद्ययाऽमृतमश्नुते।। (११)
</p>

<p>
श्रुतेरर्थः विव्रियतेऽधुनाः-यस्तु 
विद्यां परां च अविद्याम् अपरां च उभयं, 
न क्रमेण किं तु सह, वेद जानीते अनुतिष्ठति, 
सः अविद्यया अपरविद्यया मृत्युम् 
अशनायादिरूपम्। ʻअशनाया हि 
मृत्युःʼ (बृहदारण्यकोपनिषत् 
१.२.१) इति 
श्रुतेः। तीर्त्वा अतिक्रम्य, विद्यया 
आत्मानुभूतिद्वारा अमृतम् अमृतत्वम् 
अश्नुते प्राप्नोति। प्रपञ्चविज्ञानेन 
अन्नवस्त्रवसत्यादीन् लब्धा अशनायादि 
मृत्युकारणं विनिवर्त्य परात्मानुभूतिरूपया 
विद्यया अमृतत्वं मोक्षं लभते इत्यर्थः। 
बहुषु प्रपञ्चविज्ञानेषु यद्यत् साधनानुकूलं 
तत्तदेव हंसक्षीरन्यायेन वृणुयादिति 
मन्तव्यम्।
</p>

<p>
मानवस्य व्यक्तित्वे देहः वागिन्द्रियम् 
अन्तःकरणञ्च इति त्रीणि अङ्गानि प्रधानानि। 
एतेषां त्रयाणामपि शिक्षणम् आवश्यकं 
यतः सः पूर्णो भवति सुसंस्कृतो भवति 
सत्पुरूषो भवति। 
</p>

<p>
योगासन-सूर्यनमस्कारादिभिः 
देहः स्वस्थः शक्तिमांश्च भवति। वेदस्तोत्रादिपठनेन 
सत्यवचनेन च वागिन्द्रियस्य 
संस्कारो निर्वर्त्यते। सद्ग्रन्थाध्ययनेन 
विचारशीलत्वेन आत्मावलोकनेन 
च अन्तःकरणं पटुत्वं परिशुद्धिं 
च प्राप्नोति।
</p>

<p>
यदैव देहादीनाम् ईदृशं संस्कारं मानवव्यक्तिः 
प्राप्नोति तदैव सः उत्तमशिक्षणाय 
अर्हो भवति।
</p>

<p>
ग्रन्थाध्ययनं शिक्षणस्य मुख्यम् 
अङ्गम्। ग्रन्थाश्च बहवः सन्ति संस्कृतभाषायां 
प्रभूतविषयांश्च अधिकृत्य। 
एते ग्रन्थाः प्रायेण सूत्ररूपेण विरचिताः। 
सूत्राणि च अल्पाक्षरत्वात् विश्वतोमुख-सारवत्त्वात् 
अपि अर्थविषये संशयसम्भवात् 
स्वविवरणाय भाष्य-वृत्ति-वार्त्तिक- 
टीकारूप-व्याख्यानानि अपेक्षन्ते। 
अनेन प्रकारेण बहुशास्त्रबाहुल्यम् 
अभवत्। अतः बहुविधशास्त्राध्ययनद्वारा 
बहुविधज्ञानप्राप्तये संस्कृत- 
भाषाज्ञानम् अत्यन्तम् आवश्यकम् 
अस्ति।
</p>

<p>
अपि तु संस्कृतभाषाज्ञानं महता परिकरबन्धेन 
एव अधिगम्यते तच्च सामान्यविद्यार्थिभिः 
असाध्यमेव इति केषाञ्चिदस्ति भ्रमः। 
तच्च प्रायशः भारतीयदेशभाषाणां 
संस्कृतपदभूयिष्ठत्वात्। अद्यतनकाले 
संस्कृतभाषाज्ञानप्राप्तिं सुलभीकर्तुम् 
बहुविधग्रन्थाः संस्कृताभाषापण्डितैः 
विरचिताः।
</p>

<p>
एवं च बाल्यादेव संस्कृतभाषा अपि 
मातृभाषागणितादीतर- सामान्यविषयैः 
सह एव यदि बोध्यते तार्हि अ॰नायासेन 
अल्पायासेन वा सा अवगम्यते सर्वैः। 
एतेन अमूल्येषु प्राचीनग्रन्थराशिषु 
विद्यमानं विविधज्ञानं अस्माभिरपि प्राप्यते 
येन अस्मज्जीवनं कृतार्थं भवति।
</p>

<p>
अपि च अन्यदपि प्रयोजनमस्ति 
संस्कृतभाषाज्ञानेन। प्राक्तनेषु ग्रन्थेषु 
बहवः अध्यात्मविद्याप्रधानाः। 
अतः तेषाम् अध्ययनेन अभ्यासेन 
च पराविद्याप्तिः तद्द्वारा परमसुखशान्तिश्च 
भवेताम्। एतदेव परमप्रयोजनं सर्वेषां 
मोक्षस्य एव चरमलक्ष्यत्वात्।।
</p>

</div>
</body>
</html>
