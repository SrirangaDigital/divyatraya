<!DOCTYPE html>
<html>

<head>
	<meta charset="UTF-8"/>
	<title>दिव्यत्रायपादार्पितपुष्पमञ्जरी</title>
	<link href="style/reset.css" rel="stylesheet"/>
	<link href="style/style.css" rel="stylesheet"/>
</head>


<body>

<div id="page">
<p class="article_title">
 अष्टसूत्री
</p>

<div class="toc">
<ol>	
<li><a href="article_8.html#1">  अथातो रामकृष्णमठस्य यतीनामाचारसंहिता ।।१।।</a></li>
<li><a href="article_8.html#2"> आत्मनो मोक्षार्थं जगद्धिताय च ।।२।।</a></li>
<li><a href="article_8.html#3"> योगसमन्वयः मोक्षसाधनम् ।।३।।</a></li>
<li><a href="article_8.html#4">कामकाञ्चनत्यागः, अधिकार-कीर्ति-लालसयोश्च ।।४।।</a></li>
<li><a href="article_8.html#5"> कर्मसु कौशलं जीवेषु शिवभावश्च ।।५।।</a></li>
<li><a href="article_8.html#6">मठाध्यक्षस्य आज्ञानुवर्तनम्  ।।६।।</a></li>
<li><a href="article_8.html#7">सर्वैस्सह सौहार्दम् ।।७।।</a></li> 
<li><a href="article_8.html#8">शान्तिः करफलायते, करफलायते ।।८।।</a></li> 
</ol>
</div>


<p class="article_title" >
 अष्टसूत्री
</p>
<p class="verse">
 		सद्गुरूं शरणं गत्वा धर्मं च तदनन्तरम् । <br />
		महासङ्घं प्रविष्टोऽहं स मे युक्तं करोतु वै ।।
</p>

<p>
यदा यदा धर्मस्य ग्लानिर्भवति, अधर्मस्य 
अभ्युत्थानञ्च, तदा तदा धर्मसंस्थापनद्वारा 
लोकरक्षणाय सर्वज्ञः सर्वशक्तः 
परमेश्वरः स्वां प्रकृतिम् अवष्टभ्य 
आत्ममायया एव इह लोके अवतीर्णो 
भवति। एतन्नियमम् अनुसृत्य त्रेतायां 
रामरूपेण द्वापरे कृष्णरूपेण 
च योऽवतीर्णवान् स एव परमेश्वरः अस्मिन् कलियुगे 
श्रीरामकृष्णरूपेण अवततारेतिअसङ्ख्यातजनानां मतिः। लीलायाऽध्यात्मसाधनानि 
कृत्वा, सिद्धो भूत्वा, स्वस्य दैवीभावप्रकटनेन 
बहूनां मुमुक्षूणाम् उपास्यदैवोऽपि अभूत् 
स परमेश्वरः। सनातनधर्मस्य 
भारतदेशस्य च पुनरूद्धारार्थम् 
आगतः स भगवान् श्रीरामकृष्णदेवः 
योग्यशिष्यगणसञ्चयनादूर्ध्वं 
शिष्याग्रण्यः विवेकानन्दस्वामिनः 
स्वकार्यपूर्तये चोदयामास। 
गुरोः आज्ञां शिरसाऽऽधृत्य, कलियुगेऽस्मिन् 
कार्यसाधनसामर्थ्यं सङ्घे एव 
अस्तीति विज्ञाय, श्रीरामकृष्णशिष्य-प्रशिष्यादि-परम्परायाः 
रक्षणार्थं तद्द्वारा गुरूकार्यनिर्वहणार्थञ्च 
ते ' रामकृष्णमठः' इति अद्य विख्यातं 
यतिसङ्घं निर्मिमिरे। मठस्तु यतीनां वर्गोऽपि 
कार्यक्षमतायै शासनसंहिता- 
मेकाम् अपेक्षते। यः कश्चिदपि 
सङ्घः नियमान् विना स्वकार्यसमर्थो 
न भवति संहितत्वादेव। अत एव मठस्थापकाः 
विवेकानन्दयतिवर्याः 
तां रचयामासुः।।
</p>

<p>
तां संहितामाधृत्य, रामकृष्णमहासङ्घगुरूपरंपरया 
गुरूस्थानीय- वृद्धयतीनां 
स्वानुभवेन च यद्यत् सुप्रतिष्ठितं 
तत्सर्वम् अनुसृत्य, अस्माकं सर्वेषां मार्गदर्शनज्ञापनार्थम् 
एषा 'अष्टसूत्री' उपक्षिप्यते।।
</p>

<p>
तत्रेदम् आदिमं सूत्रम्-
</p>

<p class="sub_title" id="1">
 अथातो रामकृष्णमठस्य यतीनामाचारसंहिता 
।।१।।
</p>

<p>
अथेति। निरूप्यते विव्रियते 
च इति शेषः। अथशब्दः ग्रन्थारम्भ- 
सूचको मङ्गलार्थश्च।।
</p>

<p>
ननु यत्याश्रमो वेदान्तसम्प्रदाये 
सुप्रसिद्धः। श्रुति-स्मृति-इतिहास- पुराण-धर्मशास्त्रादि-ग्रन्थेषु 
तस्य आचारसंहिता निरूपिता एव। अपि 
च यतिधर्मसङ्ग्रह-यतिधर्मसमुच्चयादि-विशेषकृतयस्तु 
पूर्णरूपेण यतिधर्मप्रपञ्चाय 
एव सङ्कलिताः। अतः तदर्थं विशेषग्रन्थनिर्माणं 
चार्वितचर्वणवत् व्यर्थमिति 
चेत्।।
</p>

<p>
न, वैशेष्यस्य सत्त्वात् रामकृष्णमठस्य 
यतिसम्प्रदाये। अस्मिन्मठे संन्यासस्वीकारविषये 
वर्णभेदो वा जात्यादिभेदो वा नास्ति। वैराग्य- 
सहित-मुमुक्षुत्व-मात्रेण अलं संन्यासदीक्षादानाय। 
परिव्रजनं नावश्यकम्। किन्तु 
समाजे निवासः लोकसेवा च नियमेन 
कर्तव्या। अतः एतस्मात् कारणपुञ्जात्, 
रामकृष्णमठस्ययतीनाम् आचार- 
संहिता-निरूपणं स्थाने एव।।
</p>


<p>
अधुना विवेकानन्दस्वामिभिरेव 
विरचितं मूलतत्त्वदायकं सूत्रं 
न्यस्यते-
</p>
<p><a href="#">Back to Top</a></p>
<p class="sub_title" id="2">
 आत्मनो मोक्षार्थं जगद्धिताय च 
।।२।।
</p>

<p>
आत्मन इति। रामकृष्णमठस्थ-यतिभिः 
प्रयतितव्यमिति वाक्य- 
पूरणम्।।
</p>

<p>
आत्मनः अनादिकालसंसारबन्धान्तर्गतस्य 
जीवात्मनः स्वस्य, आत्मज्ञानेन, ईश्वरलाभेन, 
भगवत्साक्षात्कारेण वा मोक्षार्थं, 
सकलबन्ध- विमोचनार्थं, विशेषतः 
जीवन्मुक्ति-विदेहमुक्ति-प्राप्त्यर्थं, 
जगद्धिताय लोकहितार्थं लोकसङ्ग्रहार्थञ्च 
प्रयतितव्यमिति सूत्राभिप्रायः।।
</p>

<p>
यतीनां शरीरधारणकर्म विना 
सर्वकर्मसंन्यास एव कर्तव्यः; 
अतो जगद्धिताय न किञ्चिदपि कर्तव्यमस्ति 
यतेरिति चेत्। बाढम्। किन्तु तत् प्राचीनकालोचितमेव 
मतम्, 
यस्मिन् काले जनाकीर्णजनपदाः 
सुभिक्षाः सुशान्ताश्च बभूवुः, यो हिन्दूसमाजः 
यतीनां जीवनविधान- मादृत्य 
तेभ्योऽन्नवसनवसत्यादीन् कल्पयित्वा 
धन्यो बभूव, स एवाद्य सत्यादि-साधारणधर्मानपि 
क्रमेण परित्यज्य पापप्रवृत्तिमूलेषु 
विषयसुखगर्तेषु पतित्वा दिग्भ्रमं 
प्राप्तः। अतः हिन्दूसमाजार्णिनः यतयः 
ऋणमुक्ता भवितुम् एतदवसरं गृहीत्वा 
सर्वप्रकारैः जगद्धितं साधयितुं 
महत्प्रयासं कुर्वन्तु।।
</p>

<p>
लोकसङ्ग्रहरूपमेतत्कर्म 
निष्कामकर्म एव। अपि च तदेव चित्तशुद्धिद्वारेण 
यतीनां मोक्षकारणमपि भवेत्।।
</p>

<p>
अतो युक्तमेव यदुक्तं 'जगद्धिताय 
च' यतयः प्रवृत्ता भवन्तु इति।।
</p>

<p>
अत्र अन्यत्किञ्चिदपि वक्तव्यमस्ति। 
आत्मज्ञानेन अज्ञाननिवृत्ति- द्वारा 
सञ्चितकर्मविनाशेन च यत् 
कैवल्यं प्राप्यते स एव मोक्ष इति सर्वैः 
वेदान्तवादिभिः अभ्युपगतम्। एष 
एव मुख्यः।।
</p>

<p>
किन्तु व्यावहारिकप्रपञ्चे 
ये केचन अन्ये बन्धाः सन्ति तेभ्योऽपि 
मुक्तिः स्पृहणीया एव। अन्नदानद्वारा 
क्षुधामुक्तिः, औषध- चिकित्सादि-द्वारेण 
रोगमुक्तिः, धनार्जनेन दारिद्र्यामुक्तिः, 
विद्यया अविद्यामुक्तिः अपि मुक्तिरेव, 
स्पृहणीया च। एतया मुक्त्या सार्धं 
जगद्धितकार्याण्यपि कर्तुं 
साध्यम्। आरोग्यवान् बलवांश्च पुरूषः 
रोगिणां सेवां करोतु। धनाढ्याः दरिद्रेभ्यः 
अन्नवसनादि-आवश्यकवस्तूनि 
दद्यात्। ज्ञानी च अज्ञानिनः शिक्षयतु। 
एतैः स्वार्थगन्धरहितैः कर्मभिः 
ते सर्वे चित्तशुद्धिं संप्राप्य कैवल्ययोग्या 
भवेयुः।।
</p>

<p>
अथ येऽध्यात्मविद्यया कैवल्यं 
प्राप्तवन्तः, तेषां जीवन्मुक्तानां जगद्धितरूपं 
कर्म अस्ति वा न वा? तेषां तु विधिनिषेधरूपं 
किमपि कर्तव्यं कर्म नास्ति एव। अपि 
तु कारूण्यसिन्धवः अहैतुककृपापूर्णाः 
ते, स्वेच्छयैव, बद्धजन्तून् विमोचयितुं 
प्रवृत्तिशीला भवन्ति। बुद्धदेव- शङ्करभगवत्पाद-श्रीकृष्णचैतन्य-श्रीरामकृष्णादीनां 
जीवनवृत्तान्तेभ्यः एवमवगन्तव्यम्।।
</p>

<p>
एतत्सूत्रचोदना सर्वैरपि मुमुक्षुभिः 
ग्रहणयोग्येति मन्तव्या।।
</p>

<p>
सम्प्रति आत्ममोक्षविषयः द्वाभ्यां 
सूत्राभ्यां प्रपञ्च्यते-
</p>
<p><a href="#">Back to Top</a></p>
<p class="sub_title" id="3">
 योगसमन्वयः मोक्षसाधनम् 
।।३।।
</p>

<p>
योगसमन्वय इति। योगानां समन्वयः 
योगसमन्वयः। तदेव प्रधानं मोक्षसाधनमिति 
सूत्रार्थः।।
</p>

<p>
योगास्तु चत्वारः कर्मयोगो राजयोगो 
भक्तियोगो ज्ञानयोगश्चेति। 
यः सर्वव्यापी इर्श्वरः सर्वभूतानां 
हृदयेषु तिष्ठन्नास्ते सः अरिषड्वर्गादि- 
मनोमालिन्यरूप-यवनिकयाऽऽच्छन्नः, 
अत एव अनुभूतिगोचरो न भवति। यदा 
तु योगसाधनेन तन्मनो निर्मलीभवति 
तदैव ईश्वरानुभूतिः सम्प्राप्यते 
स्वत एव।।
</p>

<p>
मनसस्तु कार्यप्रकारः चतुर्विधः। 
स च सङ्कल्पविकल्पौ, स्मृतिः, संवेदनं 
विवेक इति। कर्मयोगेन सङ्कल्पादिविशुद्धिः, 
राजयोगेन स्मृतिशक्तिशुद्धिः, 
भक्तियोगेन संवेदननैर्मल्यं, 
ज्ञानयोगेन विवेक- संशुद्धिश्च 
भवति।।
</p>

<p>
साधकः स्वस्य मनसः कार्यप्रकारेषु 
यः प्रधानः तमनुसृत्य तच्छुद्धिकार्ये 
यो योगस्समर्थः तं मुख्यसाधनरूपेण 
आचरेत्। इतरान् त्रीन् योगांश्च गौणसाधनरूपेण 
स्वीकुर्यात्। तथाहि-कर्मप्रवृत्तिप्रधानः 
साधकः कर्मयोगं प्राधान्येन 
अभ्यसेत्। राजयोग-भक्तियोग- 
ज्ञानयोगानपि तेन सह संयोजयेत्। 
एवम् अन्यत्रापि ज्ञातव्यम्। एतेन योगसमन्वयरूपोपायेन 
मनोविशुद्धिः अचिरादेव निर्वर्त्यते।।
</p>

<p>
अथ तपो विना, ज्ञानार्जनम् ऋते, यतीनां 
सम्प्रदायः विच्छिद्यते मठश्च क्रमेण 
अपक्षीयते इति विवेकानन्दस्वामिनां 
प्रबोधयुक्तोपदेशः। शास्त्राध्ययनं 
तु तपसो ज्ञानार्जनस्य च मुख्योऽङ्गः। 
अतो रामकृष्णमठस्य सर्वे संन्यासिनः 
ब्रह्मचारिणश्च प्रस्थानत्रयादिशास्त्राणां 
तेषां भाष्याणाञ्च अध्ययनं यत्नतः 
कुर्युरेव। रामकृष्ण-विवेकानन्दस्वामिनाम् 
जीवन- अनुभव-उपदेशानुसारेण यद्येतानि 
शास्त्राणि अधिकृत्य नवीन-भाष्य- वृत्ति-टीकादयः 
विरच्यन्ते चेत्, 
तार्हि स इष्टदेवतां गुरूसम्प्रदायं 
च उद्दिश्य कृतः पवित्रतमो ज्ञानयज्ञो 
भवति। असङ्ख्यातमुमुक्षूणां जिज्ञासूनाञ्च 
मार्गदर्शनाय सम्यक् प्रभवति।।
</p>


<p>
मोक्षसाधकं प्रत्यक्षमुपायमुक्त्वा 
तत्साधकं परोक्षम् अन्यमुपायं वर्णयति-
</p>
<p><a href="#">Back to Top</a></p>
<p class="sub_title" id="4">
 कामकाञ्चनत्यागः, 
अधिकार-कीर्ति-लालसयोश्च ।।४।।
</p>

<p>
कामकाञ्चनत्याग इति। त्यागः 
कर्तव्य इति अनुवर्तते।।
</p>

<p>
वेदान्तविज्ञानसुनिश्चितार्थैः शुद्धसत्त्वैः 
यतिभिः कामकाञ्चनत्यागः, 
कामत्यागः धनस्पृहात्यागश्च 
अवश्यं करणीयः, संन्यासधर्मत्वात्। 
किन्तु अधिकारलालसायाः कीर्तिलालसायाश्च 
सम्भवो नास्ति, अतोऽत्र तन्निर्देशनम् अकाण्डे 
ताण्डवमिति चेत्।।
</p>

<p>
न; काण्डे एव ताण्डवमिति वदामः। कामकाञ्चनत्यागविषये 
भवद्भिः यदुक्तं तद्युक्तमेव। 
किन्तु रामकृष्णमठः प्राचीनसंन्यासिमठानां 
सम्प्रदायेषु कांश्चित् स्वीकृत्य 
कांश्चन विहाय आधुनिक-कालोचित- 
आचारेषु कतिचिदाचारान् अङ्गीकृत्य 
व्यवहरन्नास्ते। तद्यथा-परि- व्रजनं, 
चातुर्मास्यव्रताचरणम्, 
अस्यूतवस्त्रधारणं, क्षौरविषये 
नियमाश्च नादृताः। समाजमध्ये 
निवसन् संस्थानिर्वहणं प्राचीनसम्प्रदायविरूद्धमपि 
क्रियमाणम् आस्ते।।
</p>

<p>
एतेषु आश्रमाणां विद्यालयानां रोगचिकित्साकेन्द्राणाम् 
आप- न्निवारणशिबिराणाञ्च निर्वहणं मुख्यं 
कर्तव्यम्। अस्मिन् कर्तव्यकरण- 
काले धन-स्थानगौरव-सम्मान-कीर्त्यादीनां 
प्रचयगमनात् अधिकार- 
लालसायाः कीर्तिसम्मानकामनायाश्च 
सम्भवः प्रायशः अस्त्येव। एते कामने 
यतीनां जीवनस्य कुठारप्राये 
भवेताम्। अत एव सूत्रोदितचोदना समञ्जासा 
एव।।
</p>

<p>
 रामकृष्णमठस्य यतयः 
राजनीतिव्यवहारेषु सर्वथा न प्रविशेयुरिति 
विवेकानन्दस्वामिनां सुग्रीवाज्ञा। 
इत्यतः ते स्वेषां मध्ये स्वपक्ष-विपक्ष- प्रतिपक्षरूपान् 
राजनीतिव्यवहारसदृशान् सर्वभक्षकपिशाचान् 
न सृजेयु- रिति किमु वक्तव्यम्? 
भवनस्य दार्ढ्यां तदन्तर्गतायाः 
प्रत्येकस्याः इष्टिकायाः 
शक्तौ इष्टिकानां मध्ये परस्परसंश्लेषेण 
च सम्भवतीति सुज्ञातमेव। एवमेव एतन्महासङ्घस्य 
शक्तिः प्रभावश्च, प्रत्येकयतेः 
तपोज्ञानादिरूपचारित्र्येण, 
सर्वेषां यतीनां मध्ये परस्परप्रेम्णा, सङ्घं 
प्रति दृढनिष्ठया च निर्वर्त्यते 
अभिवर्धते च। अपि तु सङ्घनेतारः 
प्रजातन्त्र- तत्त्वानुसारेण कृत्स्नजनसहमत्या 
च शासनं कुर्युरिति यदुक्तं विवेकानन्द-यतिवर्यैः 
तत्कृतआलम्बाजार्-मठनियमावलिषु 
तदत्र विशेषतः स्मरणीयम्।।
</p>


<p>
अथ च विशेषसाधना निरूप्यतेऽधुना-
</p>
<p><a href="#">Back to Top</a></p>
<p class="sub_title"  id="5">
 कर्मसु कौशलं जीवेषु शिवभावश्च 
।।५।।
</p>

<p>
कर्मसु इति। विहितकर्मसु कौशलं 
दक्षता, स्वसमीपम् आगतेषु सर्वेषु शिवभावनया 
तेषां सेवाकरणं कर्तव्यमिति सूत्रार्थः।।
</p>

<p>
कौशलं नाम बन्धजनकस्वभावानि 
कर्माणि यथा बन्धोत्पादन- सामर्थ्यं 
विहाय मोक्षायैव प्रभवन्ति तथा तेषां 
करणं, न तु कर्म- व्यवसायिनि 
दृश्यमानं बाह्यकलानैपुण्यमिति 
चेत्। नूनम्; 
तत्त्वशः अस्माभिरपि तदेव निर्वचनम् 
अभ्युपगम्यते। किन्तु अद्यतनकाले 
किञ्चिदपि कर्म अकुर्वन्नेव तत्फलं 
प्राप्तुं काचित् असहनीया प्रवृत्तिः 
दृश्यमाना आस्ते। यदि कर्म अनिवार्यं 
भवेत् तार्हि तस्य अनवधानेनैव करणमपि 
तत्र तत्र दृश्यते। प्रमादशब्देनोक्तमेतद् 
अनवधानम् आध्यात्मिकजीवनस्य 
मूलोच्छेदनमेव करोति। अपि च 
यद्यत्कर्म श्रद्धया अवधानपूर्वकं 
च क्रियते तत्तद् अत्यन्तं श्रेष्ठं 
फलदायि च भवति। अतः श्रेष्ठफलप्राप्तये 
कर्मकरणद्वारा मनसि श्रद्धा एकाग्रता 
च वर्धेते, याभ्याम् अध्यात्मयोगः 
सुकरो भवति। एतस्मात् कारणात् कर्मसु 
कौशलम् अत्यन्तम् आवश्यकम्।।
</p>

<p>
अथ सूत्रस्य उत्तरांशः। कलियुगे 
दानमेव अत्यन्तं पुण्यकार्यमिति 
पुराणवाक्यानि। तच्च तपोयोगादिभ्यः 
सुलभतरम्। दानन्तु चतुर्विधम् -अन्नदानम्, 
प्राणदानम्, विद्यादानम्, अध्यात्मज्ञानदानञ्चेति। 
अन्नवसनादिदानं प्रथमम्। रोगचिकित्सा 
रोगिशुश्रूषा पथ्यान्नादिदानञ्च द्वितीयम्। 
लौकिकविद्यादानं तृतीयम्। 
मोक्षविद्यादानं तुरीयम्। एतेषां 
दानानां प्रदानसमये ये केचन 
दानस्वीकृतियोग्याः जनाः 
आगच्छन्ति तान्सर्वान् शिवबुद्ध्या, ते 
सर्वे भगवतः अपरावतारा एवेति मत्या 
सेवेत। एतदपि चित्तशुद्धिद्वारा मोक्षसाधनम् 
भवितुमर्हति। एष च श्रीरामकृष्णदेवेनैव 
प्रदत्तः, विवेकानन्दस्वामिभिः 
बहुमानितश्च विशेषोप- देशः इति 
सर्वैः साधकैः आदरणीयः।।
</p>


<p>
सेवाकार्याणि यदि संस्थाद्वारा 
क्रियन्ते चेत् तार्हि सुकराणि भवन्तीति 
संस्थानिर्माणम् आवश्यकम्। संस्था 
तु सम्मिलितैः बहुभिर्जनैः एव चाल्यते। 
यदा बहुजनाः एकत्र वसन्तः संस्थामुखेन 
यत्किञ्चिदपि कर्म कुर्वन्ति तदा 
तेषु एकस्य नेतृत्वम् अन्येषाम् अनुयायित्वं 
नियाम्यत्वं च अवश्यं भवेत्। एतच्च 
विधिनिषेधरूपं नियमं विना नैव 
साध्यते। अतस्तेषां नियमानामतिमुख्यः 
सर्वग्राही नियमः विधीयतेऽधुना-
</p>
<p><a href="#">Back to Top</a></p>
<p class="sub_title" id="6">
 मठाध्यक्षस्य आज्ञानुवर्तनम् 
।।६।।
</p>

<p>
मठाध्यक्षस्य इति। कर्तव्यमिति 
शेषः।।
</p>

<p>
 प्रायेण मठाध्यक्षः वयसा ज्ञानेन 
च ज्येष्ठः, कर्मसु दक्षः, विविधानुभवैः 
परिपक्वश्च। अतो मठादिसंस्थायाः 
श्रेयसे स यद् यदाज्ञापयति तत्सर्वं 
तन्निर्देशानुसारेण तत्साहाय्यकर्तारः 
कुर्वताम्।।
</p>

<p>
 य उत्तमसेवको भवति स उत्तमस्वामी 
च भवितुमर्हति, यतः सेवकत्वे 
स्थितस्सन् स्वस्वामिनः आज्ञापालने भवतस्सर्वान् 
सङ्कटान् स सम्यक् जानाति। अत एव यदा 
स स्वामी भवति तदा स्वस्य पूर्वानुभवं संस्मृत्य 
योग्यरूपेण अनुचरान् आज्ञापयति।।
</p>

<p>
 अथ यदि सः अनुचरेण यदसाध्यं 
तथागुणं कर्म कर्तुम् आदिशेत् चेत्, 
तार्हि, स्वस्य असामर्थ्यं सविनयं विज्ञापयेत्, 
आज्ञायाः योग्यरूपेण परिवर्तनाय 
च प्रयतेत।।
</p>

<p>
किन्तु यःकश्चिद् 
आदेशः सत्यधर्मौ परित्यज्य मठस्य 
परम्परा- मतिक्रम्य दीयते चेत् 
तार्हि तस्य निराकरणम् उपपन्नमेव। 
परन्तु ईदृशस्सन्दर्भः अत्यन्तं विरल इति 
मन्तव्यम्।।
</p>

<p>
 मठाध्यक्षविषये यदुक्तं 
तत्सर्वम् इतरेषां ज्येष्ठानां विषयेऽपि 
युज्यते।।
</p>

<p>
 सम्प्रति अन्तश्शान्ति-बहिश्शान्तिकरः 
सार्वलौकिकः कश्चिदुपायः 
दीयते रामकृष्णमहासङ्घस्य श्रेयोऽर्थे-
</p>
<p><a href="#">Back to Top</a></p>
<p class="sub_title" id="7">
 सर्वैस्सह सौहार्दम् ।।७।।
</p>

<p>
सर्वैरिति। साधितव्यमिति वाक्यं 
पूरयेत्। सतीर्थैः आश्रमवासिभिः 
शिष्यैः भक्तैः इतरजनैश्च सह सौहार्दं 
सुह्त्त्वं प्रीत्यादरपूर्वकः 
स्नेहः साधितव्यः इति सूत्राभिप्रायः।।
</p>

<p>
 सर्वजनैस्सह सौहार्देनैव सङ्घस्य 
कर्मक्षेत्रचलनं चालनं च सुकरं 
भवति। अन्तश्शान्तिश्च साध्यते स्वत एव। एतच्च 
आत्मनो मोक्षार्थं जगद्धिताय च तपआचरणद्वारेण 
बुद्धिशुद्ध्या, 
प्रेमार्द्रहृदयेन एव भवति, न कदाऽपि 
लौकिकव्यवहारचातुर्येण 
इति स्पष्टमवगन्तव्यम्।।
</p>

<p>
कर्मक्षेत्रे स्वोत्तमान् प्रति असूयासम्भवात्, 
असूयायाः सौहार्द- शत्रुत्वाच्च 
तन्निवारणे विशेषप्रयासः कर्तव्य 
इत्यपि अवधार्यम्।।
</p>

<p>
एवं कृते सति-
</p>
<p><a href="#">Back to Top</a></p>
<p class="sub_title" id="8">
 शान्तिः करफलायते, करफलायते 
।।८।।
</p>

<p>
शान्तिरिति। शान्तिः निरिन्धनस्य 
अनलस्य इव, आत्मशान्तिः करफलायते, 
सदा प्राप्ता एव बाह्यजगतः विषयाणां 
चित्तसङ्क्षोभन- असामर्थ्यात्।।
</p>

<p>
ननु 'मोक्षः करफलायते' इत्येव 
युक्तं वक्तुं न 'शान्तिः करफलायते' 
इति, यतः ध्येयवाक्ये 'आत्मनो 
मोक्षार्थं' इत्येवोक्तमिति। न; एवमेव 
युक्तं वक्तुम्। मुक्तस्य हृदये 
परमशान्तिरस्ति एव। अतः शान्तिप्राप्त्या 
मुक्तिरपि करफलायत एव इति 
मन्तव्यम्। द्विरूक्तिः ग्रंथसमापनसूचिका।।
</p>

<p class="verse">
 		रामकृष्णगुरूं वन्दे सारदां लोकमातरम् ।। <br />
		विवेकानन्दयतींश्चाहं कृपां तेषां समाश्रयन्।।
</p>

<p>
इति श्रीविवेकानन्दप्रशिष्येण 
विरजानन्दपुरीपूज्यपादशिष्येण 
हर्षानन्दपुरिणा कृतेयम् अष्टसूत्री 
सव्याख्या समाप्ता।। प्रीयतां परमेश्वरः।।
</p>
<p><a href="#">Back to Top</a></p>

</div>
</body>
</html>

