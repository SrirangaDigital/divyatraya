<!DOCTYPE html>
<html>

<head>
	<meta charset="UTF-8"/>
	<title>दिव्यत्रायपादार्पितपुष्पमञ्जरी</title>
	<link href="style/reset.css" rel="stylesheet"/>
	<link href="style/style.css" rel="stylesheet"/>
</head>


<body>

<div id="page">
	
<p class="article_title">
 श्रीरामकृष्ण-परमहंस-देवस्य चरितम्
</p>

<p class="numbers" id="1">
 १
</p>

<p class="title">
 अवतरणिका
</p>

<p class="verse">
ॐ स्थापकाय च धर्मस्य सर्वधर्मस्वरूपिणे   । <br />
अवतारवरिष्ठाय रामकृष्णाय  ते नमः ।।
</p>

<p>
श्रीरामकृष्णपरमहंसदेवो 
विश्वेऽस्मिन् नरनारीसहस्रैः श्रीमन्- 
नारायणस्यैव वरावतार इत्यद्यापि 
पूज्यमान आस्ते । नास्ति खलु काचिदप्युत्प्रेक्षाऽत्र । 
किन्तु यैर्यैरासनव्रजनादिचरितैः 
भाषणभजनादि- भणितैः त्यागयोगादिगुणैः 
स तथा बभूव-इत्येतत्कुतूहलपरिहारार्थं 
तज्जीवनकथाऽऽपेक्षाऽस्त्येव । 
तदेवं वक्ष्यामः कविभिरीडितं कल्मषापहं 
श्रवणमङ्गलं श्रीमदाततं तत्कथामृतं 
यत्पानेन काकोऽपि शुकायते ।।
</p>

<p class="numbers" id="2">
 २
</p>

<p class="title">
 जननम्
</p>

<p class="verse">
यदा चर्मवदाकाशं वेष्टयिष्यन्ति  मानवाः  । <br />  तदैव जायते सिंहः शृगालस्य कुलेऽधमे  ।।
</p>

<p>
न हि विस्तीर्णागाधमनसः सर्वलोकसम्पूज्याः 
साधुजनपरित्राण- प्रतिज्ञाः धर्मसंस्थापनदृढव्रताः 
अवतारपुरूषाः सकलदैवीसम्पद्भरितं 
कुलं विना कुत्रापि जायन्ते ।
</p>

<p>
एवं च सति अभयाद्यनभिमानान्तकृत्स्नदैवीसम्पद्युक्तं* 
क्षुदिराम- चट्टोपाध्यायं तदभिमतां 
तदनुरूपां तदनुवार्तिनीं चन्द्रमणिदेवीं 
च स्वपितरौ वव्रे भगवान्नारायणो 
हरिः लोकेऽस्मिन्नवतरणार्थम् । 
तत्कथमित्युच्यते-
</p>

<p>
 गयाक्षेत्रं गतवान् क्षुदिरामः एकदा 
गदाधरस्य विष्णोः सन्दर्श- नार्थम् । तत्र 
श्राद्धादिकृत्यानि समापय्य 
भक्तिपुरस्सरं भगवतो दर्शनं कृत्वा 
निद्रां गतः । अत्यद्भुतं रोमहर्षणं स्वप्नं 
चापश्यत् । तस्मिन् स्वप्ने धृतशंखचक्रगदापद्मं 
चतुर्भुजं कोटिसूर्यसमप्रभं 
मन्दमन्द- हसिताननाम्बुजम् अम्बुजाक्षं 
श्रीमन्नारायणं ददर्श । स च भगवानुक्तवान् 
भक्ताग्रेसरं क्षुदिरामं प्रति, ʻधर्मस्योद्धरणार्थं 
साधुजनसंरक्षणार्थं च युष्मद्गृहे 
शीघ्रमेव सम्भविष्यामिʼ इति । ʻदीनोऽकिञ्चनश्चाहं 
त्रिभुवन- नाथं लक्ष्मीपातिं त्वां कथमिव 
सेवे?ʼ इति वदन्तं भीतं तं ʻपत्रपुष्प- फलतोयादिषु 
एकैकेनापि तोक्ष्यामिʼ इति सान्त्वयित्वा 
नारायणः तिरोहितः ।
</p>

<p>
 आगतवांश्च स्वग्रामं वङ्गदेशस्थं 
कामारपुकुरं भगवद्रूपवचनादि- सुधाभरित-हृदय-कलशः 
क्षुदिरामः । काले (क्रिस्ताब्दे १८३६तमे 
संवत्सरे फेब्रवरीमासे १७ दिनाङ्के 
फाल्गुनशुक्लद्वितीयायां 
तिथौ) प्रसूतवती च चन्द्रमणिदेवी 
सर्वशुभलक्षणसंपन्नं मनोहरं पुत्ररत्नम् । 
गयापतेर्गदाधरस्यैव अवतारत्वात् 
कृतं नाम गदाधर इति तस्य । आस्तां च द्वावग्रजौ 
एका च अग्रजा गदाधरस्य । अन्याऽवरजा 
स्वसा जाता तदनन्तरम् । ।
</p>


<p class="numbers"id="3">
 ३
</p>

<p class="title">
 बाल्यम्
</p>

<p>
प्रवर्धमानः शिशुर्बालकोऽभूत् । 
दृढतनुरारोग्यवान् सुन्दरवदनो 
मुग्धबालकोऽयमत्यन्तं सर्वलोकप्रियः 
 । पायंपायमपि तन्मुखारविन्द- 
मकरन्दं लोकोऽयमसञ्जातसन्तृप्तिरेवाभूत् । 
शैलविद्रावकरं मृदुमधुरं तद्गानं 
श्रावं श्रावमपि भूय एवाभिववृधे 
तच्छ्रोतुमिच्छा । नयनहरं तन्नृत्यं 
दर्शं दर्शमपि दृढतरैव दिदृक्षाऽभवत् ।
</p>

<p>
सत्यपूतं वचस्तस्य । श्रुतिधरा 
च मेधाशक्तिः । क्षुरधारासमा प्रज्ञा । 
अभयं सहजम् । कलहोऽज्ञातः । प्रत्युत 
विवदमानयोरूभयोः प्रेमपूर्वकं 
माध्यस्थ्यं तस्य प्रकृतिः । अत एव सर्वाणि 
मित्राणि तस्य आज्ञानुवर्तानि ।
</p>

<p>
पाठशालां प्रेषितः पित्रा गदाधरः । तत्र 
समवयस्कैरितरबालकैस्सह 
साहचर्यक्रीडादिभिः सुख्यपि 
गणितादिविद्या नैव रूरूचे तस्मै । 
अतो मन्दगतिरभूद्विद्याभ्यासः ।।
</p>

<p class="numbers" id="4">
 ४
</p>

<p class="title">
 गदाधरस्य आध्यात्मिकी प्रवृत्तिः
</p>

<p>
कैशोर्यादारभ्यापि दृष्टा 
गदाधरस्याध्यात्मिकी प्रवृत्तिः । 
तथा हि- षष्ठे वयस्येकदा स्वगृहस्य 
समीपे हुडुम्बान् भक्षयन् शालिक्षेत्रपालीषु 
शनैश्शनैर्गच्छन्नाकाशं प्रति 
दृष्टिप्रसारणमकरोत् । किं 
ददर्श तत्र? नीलबलाहकोपरि अर्धवृत्ताकारां 
सितबलाकपक्षिमालाम् । अत्यद्भुत- 
मेतद् दृश्यं तस्य चेतो जहार । पतन्तं तं 
दृष्ट्वा व्याकुलीभूतचित्ताः 
समीपस्था जनाः स्वात्मनि रूद्धचेतसं 
तं गृहं निन्युः । शीघ्रं व्युत्थित- चित्तोऽपि 
तस्य मातापितरौ चिन्तामपरिमेयामापतुः ।
</p>

<p>
अथ पुनः संवत्सरादूर्ध्वं ललनाभक्तजनैस्सह 
स्वग्रामादनतिदूरस्थं विशालाक्षीदेवालयं 
गच्छन्नासीत्  । ताभिः प्रार्थितस्सन् 
भक्तिगीतानि गायन्नासीत् । सहसा 
भक्त्युद्रेकात् विगलितमना 
अभूत् । भीत्या किंकर्तव्यविमूढाभिस्ताभिर्देवीनामसूच्चार्यमाणेषु 
संज्ञां प्रतिपेदे । निरस्त-चिन्ताः सत्यः 
सर्वाः स्त्रियः समापयाञ्चक्रुस्तीर्थयात्राम् ।
</p>

<p>
अथान्यदा शिवरात्रिकाले रङ्गभूमौ 
शिवपात्राभिनयसमये शिवाय- 
मानः शिवे भावैक्यं गतः । अकाण्डे 
समाप्तं नाटकम् । ।
</p>

<p class="numbers"id="5">
 ५
</p>

<p class="title">
 पितुर्मरणं गदाधरस्य उपनयनञ्च
</p>

<p>
अष्टमे वयसि प्राप्ते गदाधरे पिता क्षुदिरामो 
रामपादं गतः  । आत्मशोकमात्मन्येव 
निधाय गदाधरो जननीशोकापनोदार्थमविरतं 
प्रायतत  ।
</p>

<p>
नवमं वर्षं प्राप्तम् । तस्योपनयनसंस्कारं 
कर्तुं निश्चित्याग्रजो गृहस्वामी 
रामकुमारः सन्नद्धो बभूव  । कतिपयदिनेभ्यः 
प्रागेव परिचारिका धनी शूद्राणी गदाधरमुपागत्य 
अतीव श्रद्धापुरस्सरम् उक्तवती ʻभवदुपनयनमहोत्सवसमये 
भवान् प्रथमभिक्षादानावसरं मह्यं 
दद्याच्चेद् धन्या भविष्यामिʼ इति । 
तच्छ्रद्धासंस्पृष्टहृदयो गदाधरस्तां 
प्रति वचनं दत्तवान् । अत एव स भ्रातरं 
रामकुमारमुपागत्य धनीशूद्राण्याः 
प्रथमभिक्षास्वीकृतिविषये 
आत्मनो निर्धारं विज्ञापयाञ्चकार । 
साध्वसोपहतचित्तो रामकुमारः 
एतस्मात्तं वारयितुं बहूद्यमं चकार, 
ब्राह्मणवटोर्यज्ञोपवीतसंस्कारसमये 
शूद्राण्याः मुखदर्शनस्यापि निषिद्धत्वात् । 
किन्तु विफलप्रयत्नः सोऽन्तेऽनुमातिं 
ददौ । निश्चितदिनाङ्के सर्वं कर्म यथाविधि 
निर्वार्तितम् । निर्वृत्तप्रतिज्ञत्वाद् 
भविष्यल्लोकगुरूः शबरीवच्छान्तवाञ्छत्वाच्छूद्राणी 
च मुदितचित्तौ बभूवतुः ।
</p>

<p>
यज्ञोपवीतधारणेन प्राप्ताधिकारो 
गदाधरः शीतलारघुवीररूपे कुलदेवते 
पूजयन् तत्कर्मणि चिरकालं क्षपयन् 
आनन्दसागरे निमग्नोऽभूत् । समाप्तश्च 
विद्याभ्यासः । कदाचित् सखिभिस्सह 
नृत्यगीतयुक्तनाटकाभिनये 
कालो नीतः । कदाचिच्च चित्रलेखनम्, 
अन्यदा च मृत्तिकया देवतामूर्तिकल्पनं 
रञ्जायामासतुस्तस्य चेतः । ।
</p>

<p class="numbers" id="6">
 ६
</p>

<p class="title">
 कल्कत्तानगर्यां रामकुमारो 
गदाधरश्च
</p>

<p>
क्रिस्ताब्दे १८४९तमे संवत्सरे रामकुमारो 
जीविकार्थं कल्कत्ता- नगरीं 
प्राप्य तत्र झामापुकुराख्ये स्थाने संस्कृतपाठशालामेकां 
स्थापया- मास । सच्चारित्र्य-पाण्डित्य-ऋजुजीवनादिभिः 
सोऽचिरेण प्रसिद्धो बभूव च ।
</p>

<p>
चत्वारि संवत्सराणि गतानि । स्वग्रामादानिनाय 
रामकुमारो गदाधरं तस्य शिक्षायै स्वसहायार्थं 
च  । गदाधरस्त्वग्रजं पितृवदेव मत्वा 
तस्य सेवायां निरतोऽभूत् । विद्याभ्यासे 
तु पूर्ववदेव निरूत्साहः । तस्योत्साहं 
जनयितुं रामकुमारेण महता परिकरबन्धेन 
प्रयतितेऽपि स तदवस्थ एव । उक्तवांश्च 
गदाधरो भ्रातरमुद्दिश्य-ʻʻयस्मिन्नु 
भगवो विज्ञाते सर्वमिदं विज्ञातं भवति, येन 
सर्वमिदं ततम्, यद्गत्वा न निवर्तन्ते मुमुक्षवः, यल्लब्ध्वा 
पुमानमृतो भवति तत्परमात्मतत्त्वमेव 
वेदितुमिच्छामि परया विद्यया; 
नैव गृह्णीयामपरां विद्यां कदलीफलतण्डुलभरित- 
वस्त्रग्रथनरूपां कदाचिदपि!ʼʼ 
इति । तच्छ्रुत्वा किं कर्तव्यविमूढोऽपि 
रामकुमारो निर्बन्धं न कृतवान् । ।
</p>

<p class="numbers" id="7">
 ७
</p>

<p class="title">
 राज्ञी रासमणिः
</p>

<p>
पुरा किल मत्स्यगन्धा सत्यवती स्वपुत्रेण 
कृष्णद्वैपायनेन वैदिकं धर्मचक्रुं 
प्रवर्तयामास । तेन कर्मणा च कृष्णद्वैपायनो 
भगवान् वेदव्यासो बभूव । आधुनिककालेऽपि 
धर्मचक्रस्य पुनः प्रवर्तनं कैवर्तानिमित्त- 
मेवाभूत् । तन्निर्मितकालिकामन्दिरमेव 
स्वलीलाक्षेत्रं प्रतिपद्य साधको गदाधरः 
सिद्धो रामकृष्णः सकलसाधनसाध्योऽवतारपुरूषः 
परमहंस- देवश्च बभूव । सनातनधर्मस्य 
पुनरूज्जीवनञ्च कृतवान् ।
</p>

<p>
सा च कैवर्ता नाम्ना ʻरासमणिः राज्ञीʼ 
इति सर्वजनविख्याता । कल्कत्तानगरनिवासिन्येषा 
बहुधनाढ्या कालिकादेव्याः 
भक्ता च । कालिकामातुरादेशात् 
सा गङ्गायाः पूर्वतीरे स्थिते दक्षिणेश्वराख्ये 
ग्रामे बृहद्देवालयमेकं निर्मापयाञ्चकार । 
आसीत् किन्तु महाविघ्नः कश्चित् देवताविग्रहप्रतिष्ठापनविषये 
विध्युक्तपूजानैवेद्यादिव्यवस्थाविषये 
च । शूद्राणीनिर्मितत्वान्न कोऽपि 
आचारशौण्डो वा कर्मठो वा ब्राह्मणस्तत्कर्तुं 
सिद्धः । महता परिश्रमेण अपारधनव्ययेन 
च कृतं सर्वमिदं मोघायते इति चिन्ताप्रचयबाधिता 
राज्ञी रामकुमारेण सह सम्मन्त्रयाञ्चक्रे । 
स च शास्त्रविचक्षणो महामना एवं निर्णातवान्-यदि 
सा शूद्रा ब्राह्मणश्रेष्ठाय स्ववंशगुरवे 
मन्दिरमेतद् विधिपूर्वकं दद्यात् तार्हि 
सर्वे आक्षेपा निरस्यन्ते -इति । ʻसाधु! 
साधु!ʼ इत्यपास्तशङ्केषु 
सर्वेषु वदत्सु असीमानन्दहृदया कैवर्तराज्ञी 
रामकुमारमेव निर्विघ्न-तत्कार्य-समाप्तये 
नित्यपूजार्थं च भृशं ययाचे । 
संमेने च स स्ववचनं स्वेनैव प्रत्याख्यातुम् 
अशक्यत्वात् । प्रस्तुता च पूर्वसिद्धता 
महोत्सवाय । ।
</p>

<p class="numbers" id="8">
 ८
</p>

<p class="title">
 दक्षिणेश्वरे कालीमन्दिरस्य 
उद्घाटनम्
</p>

<p>
क्रिस्ताब्दे १८५५ तमे संवत्सरे स्नानयात्राख्यज्येष्ठपूर्णिमायां 
दक्षिणेश्वरस्य भवतारिणीकालिका-मन्दिरम् 
उद्घाटितम् । बहुविश्रुताः शास्त्रज्ञाः 
कुलीनाः सदाचारवन्तो ब्राह्मणाः 
सर्वत आगत्य महोत्सवे भागिनो बभूवुः । सर्वं 
कर्म विध्युक्तं निर्विघ्नं समाप्तम् । षड्रसोपेतमन्नं 
सहस्त्रेभ्यः प्रकामं प्रदत्तम् । ʻदीर्घायुष्मती 
भव!ʼ ʻत्वयि खलु वितरतु भद्रम्!ʼ इत्यादिवचनै 
रासमाणिं प्रति आशिषः कृत्वा सर्वे निर्जग्मुः । 
रामकुमारश्च कालिकामन्दिरे 
पूजादिकर्तव्यनिरतोऽभूत् । ।
</p>

<p class="numbers" id="9">
 ९
</p>

<p class="title">
 मथुरानाथविश्वासः
</p>

<p>
चतस्त्रो दुहितर आसन् रासमणेः । तृतीया 
परिगृहीता मथुरानाथ- विश्वासेन । 
यदा सा दिवङ्गता तदा जगदम्बादासी नाम 
चतुर्थाऽपि तेनैव परिणीता । जामातरि 
मथुरानाथे दृढविश्वासो रासमणेः 
बुद्धिमत्त्वाद् बहुकार्यक्षमत्वाच्च 
तस्य । अत एव ददौ तस्मै स्वस्याः क्षेत्रवित्तादीनां 
निर्वहणकर्तव्यम् । अयःपिण्डमयस्कान्तं 
प्रति, षट्पदं पुष्पं प्रति, सरिदिव सरित्पातिं 
प्रति मथुरानाथो गदाधरं प्रति आकृष्टवानवशः 
सन् । तस्य गदाधरस्य श्रीरामकृष्ण 
इति लोकविख्यातं नाम दत्तवानेष 
मथुरानाथ एवइति एकोऽभिप्रायः । 
इत ऊर्ध्वमतो गदाधरं श्रीरामकृष्ण इति 
नाम्नैवाह्वयामः ।
</p>

<p>
संवत्सरानन्तरं रामकुमारो मृत्युमाप्तवान् । 
तस्य स्थाने श्रीराम- कृष्णो नियोजितो 
देवीपूजाकर्मणि  । तस्य भागिनेयो 
हृदयरामो नाम षोडशवर्षायस्तरूणोऽपि 
तस्य साहाय्यार्थं नियोजितः ।
</p>

<p>
नासीद्भक्तेः सीमा श्रीरामकृष्णं 
प्रति मथुरानाथस्य । क्षेत्रादीनां स्वाम्यपि 
विद्याधनजनबलवानपि स श्रीरामकृष्णं 
पितृवन्मत्वा पितेति आह्वयन् परिचारकवत् 
परिचरति स्म । तत्सुखसुखित्वमेव 
तस्य महत्वाकांक्षा । एकमात्रार्भकं 
प्रति्ा मातुरपि प्रेमैवं भवेद्वा न वा न जानीमहे ।
</p>

<p>
आत्मकालानन्तरं न कोऽपि पालयति 
श्रीरामकृष्णमित्याशङ्कय, 
एकदा मथुरानाथो विस्तीर्णं क्षेत्रमेकं 
तत्फलभोगाय दातुकामः तत्प्रस्तावं 
कृतवान् श्रीरामकृष्णस्य सकाशे । 
तच्छ्रुत्वा ज्वलदग्निकल्पसंक्रोध- 
संयुक्तः श्रीरामकृष्णः 
'धिग् धिक् त्वमेवं मां संसारिणं कर्तुकामम्!' 
इत्युत्क्रोशयन् तं कामं प्रहर्तुकामो 
यष्टिहस्तो दधाव । ।
</p>

<p class="numbers" id="10">
 १०
</p>

<p class="title">
 आध्यात्मिकसाधनप्रारम्भः
कालिकादेव्याः प्रथमदर्शनञ्च
</p>

<p>
उपक्रान्तमेवं पूजाकर्म भवतारिणीमन्दिरे । 
उपप्रवृत्तञ्च अत्यद्भुत- मदृष्टपूर्वं 
मानवमात्रेण साधयितुमशक्यमाध्यात्मिकसाधनजातं 
सह पूजया । अहो महद्भाग्यमस्माकं 
यदेतत् श्रीरामकृष्णस्य बहुमुखसाधन- 
समूहस्य तत्साक्षाच्छिष्यकृतं 
लेखप्रमाणमस्तीति ।
</p>

<p>
यथाविधि श्रद्धाभक्तिपुरस्सरं 
साङ्गं क्रियमाणमासीत् सर्वं 
पूजा- कर्म । किन्तु 'यस्या देव्या भवतारिणीति 
ख्यातायाः पूजाकर्मणि अहं दिवानक्तं 
निरतोऽस्मि साऽस्ति वा न वा ? अस्तीति चेत्कथमिव 
तां पश्येयमुपलभेयम्!' इत्येवं 
रूपाऽत्यन्तं स्पृहाऽभवद्रामकृष्णस्य । 
तदर्थं महदुद्यमं कृतवान् । पूजाकर्मणि, 
तत ऊर्ध्वमवशिष्टः सर्वः कालो ध्यानजपसङ्कीर्तनप्रार्थनादिषु 
विचित्रसाधनकर्मसु विनियुक्तस्तेन । 
पूजादिकर्मापि क्रमेण प्रचयं 
जगाम । दीर्घकालनैरन्तर्यसत्कार- 
सेवितत्वाद् एतस्याभ्यासस्य, देव्याः 
दिव्यस्वरूपदिदृक्षाऽतितीव्र- 
तमाऽभूत् । तत्सोढुमशक्नुवन् स 
एकदा देव्या एव खड्गेनात्मानं हन्तुमुद्युक्तवान् । 
झटिति जडशिलामूर्तिरूपा देवी सचैतन्यं 
स्पन्दमाना आत्मानं दर्शयामास । तस्मिन्महदानन्दसागरे 
निमज्जन् त्रीणि दिनान्येवं स्थित्वा चतुर्थ 
एव संज्ञां प्रतिपेदे । एतदनुभवादूर्ध्वं 
यथाविधि पूजाकर्म कर्तुं न शशाक 
व्युत्थानसमाध्योरन्तराले स्थितत्वाच्चित्तस्य । 
मथुरानाथस्तु पूजादिकर्मविषयेऽन्यां 
व्यवस्थामकरोत्  । ।
</p>

<p class="numbers" id="11">
 ११
</p>

<p class="title">
 श्रीरामकृष्णस्य विवाहः
</p>

<p>
उन्मत्तो भवन्नास्ते श्रीरामकृष्ण इति 
वार्तामाकर्ण्य माता चन्द्रमणि- र्बहुव्याकुलचित्ता 
बभूव । आगमितवांश्च श्रीरामकृष्णः 
कामारपुकुरं स्वग्रामम् । आगमात् 
कतिपयदिवसानन्तरं तस्य 
भगवदुन्मादः क्रमेण शान्तो बभूव ।
</p>

<p>
ग्रामाद्बहिरेवासीत् श्मशानं यत्र 
गन्तुं रात्रौ प्रगल्भोऽपि बिभ्यति स्म । श्रीरामकृष्णस्तु 
प्रतिदिनं सन्ध्यायां तत्र गत्वा बहुकालं 
ध्यानादि- कर्मस्वात्मानं नियुञ्जान 
आसीत् । तस्यैतामाध्यात्मिकीं प्रवृत्तिं 
दृष्ट्वा जायमानवैराग्याद्भीत्वा विवाह 
एव वैराग्यस्य प्रतियोगीति निश्चित्य 
अग्रजो रामेश्वरो माता चन्द्रमणिश्च 
तदर्थं कन्यान्वेषणोद्यमं चक्रतुः । 
चित्रमेतद्यत् श्रीरामकृष्ण एव 
तदुद्यमे साहाय्यं कृतवान् । स एवावदत् 
यत् 'मम लीलासहचारिणी जयरामवाट्याख्ये 
पार्श्वग्राम एव श्रीरामचन्द्रमुख्योपाध्यायस्य 
गृहे मदर्थमेव रक्षिता वर्तते ' इति ।
</p>

<p>
क्तिस्ताब्दे १८५९तमे संवत्सरे षड्वार्षिक्याः 
श्रीसारदामणिदेव्याः पाणिग्रहणं 
कृतवान् श्रीरामकृष्णः । कतिपयमासानन्तरम् 
आगतवान् पुनः दक्षिणेश्वरं भगवदुन्मादे 
निमज्जनार्थम् । ।
</p>

<p class="numbers" id="12">
 १२
</p>

<p class="title">
 भैरवी ब्राह्मणी जटाधारी च
</p>

<p>
अनन्तानि अतीन्द्रियदर्शनानि 
रामकृष्णस्य । तानि दृढीकर्तुमत्येतुं 
च महत्प्रयत्नः कृतः तेन । 
परिणामतः तत्पाञ्चभौतिकं शरीरं 
जर्जरित- मभवत् । निद्रा निर्गता । आगतस्तापः 
आपादतलमस्तकम्, 
यच्छमनार्थं गङ्गावारिणि चिरकालनिमज्जनमावश्यकमभवत् । 
हृदयरामस्य प्रीति- पूर्वकसेवा 
वा मथुरानाथेन नियोजितस्य वैद्यस्य 
भैषज्यं वा सर्वं निष्फलं बभूव । साधनकलापस्तु 
क्रियमाण एवासीत् ।
</p>

<p>
एतत्पर्यन्तं श्रीरामकृष्णः स्वमनःकल्पितानि 
साधनान्येव कृतवा- न्विना गुरूसाहाय्यम् । 
किन्तु गुरूपरम्परासम्प्रदायमानार्थम् 
आत्मनोऽपि गुरूस्वीकृतिरवश्यैव 
लोकगुरूत्वात्तस्य । अतो दैवादिवागता 
तत्र काचित् संन्यासिनी नामतो योगीश्वरी 
भैरवी अथवा भैरवीब्राह्मणीति । समयस्तु, 
क्रिस्ताब्दं १८६१तमे संवत्सरम् । तेजस्विनी 
सुरूपा बहुशास्त्राध्येत्री तपस्विनी सा 
श्रीरामकृष्णं दृष्ट्वैव ह्ष्टवदना 
घुष्टवती ''वत्स ! तव दर्शनाय चिरेणान्वेषणं 
कृतवत्यद्यैव कृतार्थाऽस्मि'' 
इति ।
</p>

<p>
तद्दार्शिते मार्गे प्रवृत्तो भूत्वा श्रीरामकृष्णः 
शीघ्रमेव सकलशाक्त- वैष्णवतन्त्रोक्तसाधनानि 
अनुष्ठाय झटिति लब्धवान् तत्फलानि 
सर्वाणि । शरीरतापश्च तयैव निर्दिष्टः 
चन्दनलेपनपुष्पमाल्यधारणादिभिरूपायैः 
सपद्येव निवृत्तो भक्त्युद्रेकप्रभावत्वादेतादृशस्य 
तापस्य ।
</p>

<p>
नैतावतैव तृप्ता भैरवीब्राह्मणी । 
प्रतिजज्ञौ च सा 'श्रीरामकृष्णः 
परमेश्वरस्यैवावतारः' इति । 
स्मृतीतिहासपुराणादिप्रमाणपूर्वकं 
तत्सिषा- धयिषाऽभवत्तस्याः । 
तच्छ्रुत्वाऽतीव कुतूहलेन 
श्रीरामकृष्णो मथुरानाथं चोदयामास 
विद्वत्सदसो रचनार्थम् । तदनुसारेण 
मथुरानाथो विद्वत्सद एकं व्यरचयत् । 
तदानीन्तनकाले सुप्रसिद्धाः विद्वांसो 
गौरीपण्डित- पद्मलोचनादयः 
सर्व आगत्यावस्थितास्सदसि । स्मृत्यादिप्रमाणोपबृंहितां 
भैरव्या वाग्वैखरीं शब्दझरीं निशम्य विश्वे 
विद्वांसस्तत्प्रतिज्ञां श्रीरामकृष्णो 
भगवदवतारी इत्याख्याम् अनुमोदयामासुः । 
श्रीरामकृष्णस्तु सस्मितं भणितवान् 
''नास्ति किञ्चिदप्यस्वास्थ्यं मयीति 
दृढं निश्चितमद्य!'' इति ।
</p>

<p>
अथागतो जटाधारी नाम भगवति परमवात्सल्यभरितो 
भक्त- शिरोमणिः कश्चित्  । बभूव 
तस्य वशे रामलालाख्यः कांस्यः 
कश्चन शिशुरूपः श्रीरामविग्रहः । 
चिरकालाभ्यस्तवात्सल्यभक्तिपरिपाकात् 
सः तस्मिन्नेव विग्रहे सचैतन्यं भुवनमोहकं 
शिशुरूपं भगवद्रामचन्द्रं पश्यन्नासीत् । 
श्रीरामकृष्णेन प्राप्तं जटाधारिणः 
सख्यम् । रामलालश्च आकृष्टः श्रीरामकृष्णेन । 
आदित एव दृष्टवान् श्रीरामकृष्णो जीवन्तं 
रामलालम् । स्वल्पकालानन्तरं यदा 
जटाधारी प्रयातुमिष्टवांस्तदा 
रामलालस्तेन सह गन्तुं निराकरोत् श्रीरामकृष्णस्थितमनस्त्वात् । 
ययौ च स भक्ताग्रेसरः स्वहृदये 
निक्षिप्य रामलालाख्यं सच्चिदानन्दनिधिम् । ।
</p>

<p class="numbers" id="13">
 १३
</p>

<p class="title">
 तोतापुरी
</p>

<p>
अन्ते आगतवान् तोतापुरी नाम यतिराजो 
यथाजातरूपधर आजानुबाहुर्ज्वलदग्नितेजो 
गुरूदीक्षाक्षततमो निर्गतनिखिलद्वैतावभासो 
भाविलोकगुरोः साधनसम्पत्तिपूरणार्थं 
तत्प्रयत्ने स्वसिद्धिसम्पूर्त्यै च । 
भवतारिणीमातुरनुज्ञां प्राप्य श्रीरामकृष्णो 
मुदा संन्यासं स्वीकृत्य परमाद्वैतबोधकं 
महावाक्योपदेशं विधिपूर्वकं 
स्वीचकार तस्मात् । अत्यल्पकाले 
एव सकलद्वैतवार्जितावस्थां निर्विकल्पाख्यसमाधिमारूढ- 
वांश्चित्तपटं पुनः पुनः आयान्तीं 
कालिकामूर्तिं ज्ञानखड्गेन छित्त्वा । 
यल्लाभार्थमात्मा चत्वारिंशद्वर्षाणि 
उद्यमं चक्रिवांस्तत्सहसा प्राप्य 
तस्मिन्नविरतं त्रीणि दिवसानि तस्थिवांसं 
तमद्भुतमदृष्टपूर्वं शिष्याग्रेसरं 
दृष्ट्वा परमविस्मयाकुलो यतिश्रेष्ठस्तत्रैकादशमासान् 
क्षपितवान् ।
</p>

<p>
एतन्मध्ये एकदा तीव्रोदरव्याधिग्रस्तः 
सन् तत्पीडां सोढुमशक्नुवन् गङ्गायां 
स्वदेहं मज्जयित्वाऽऽत्महत्यां कर्तुमुद्यमं 
चकार । तदा भवतारिणीकालिकाया 
दर्शनं सम्प्राप्य सगुणसाकारदेवदेव्योऽपि 
निर्गुण- निराकारस्य परस्य ब्रह्मण 
एवाभिव्यक्तयः इत्येतज्ज्ञानं 
लब्ध्वा तद्विषयक एतत्-स्वाज्ञानार्थं 
लज्जितवान् । गुरूकल्पं स्वशिष्यं बहुधा 
प्रीतिवचनैः सत्कृत्य स्वपन्थानं 
प्रचक्रमे (क्रिस्ताब्दे १८६६तमे संवत्सरे) । ।
</p>

<p class="numbers" id="14">
 १४
</p>

<p class="title">
 महम्मदीय-क्रैस्त-धर्मयोरनुष्ठानं 
सिद्धिश्च
</p>

<p>
अथेदानीं श्रीरामकृष्णो महम्मदीयधर्मेऽवधानं 
दत्तवान् । गोविन्दो नाम सूफीमतानुयायी 
साधकोत्तमस्तदा तत्रावात्सीत् । 
तस्मात् लब्ध- दीक्षस्सन्  देवीमन्दिरप्राङ्गणाद्बहिर्म्लेच्छवदेवोषित्वा  त्रिभिर्दिवसैरेव 
तत्रोक्तानि तत्त्वानि तत्प्रवर्तकं 
सिद्धपुरूषं च साक्षात्कृतवान् ।
</p>

<p>
तदूर्ध्वं क्रैस्तमतविषयं श्रुत्वा 
तत्प्रवर्तकं मेरीमात्रा सह वर्तमानं शिशुरूपं 
येसुक्रिस्तदेवं ध्यात्वा तमपि साक्षात्कृतवान् । 
सोऽपि तद्देहे लीनो बभूव ।
</p>

<p>
एवं विविधविचित्रधर्मपथोऽनुसृत्य 
तेषां सर्वेषां गतिरेकमात्रं परमेश्वर 
इति स्वानुभवेन विदित्वा साधको गदाधरः 
सर्वधर्मसंसिद्धो निखिलजगद्गुरूः 
श्रीरामकृष्णपरमहंसदेवो 
बभूव ।
</p>

<p>
तीर्थाकुर्वन्ति तीर्थानि स्वान्तस्थेन 
गदाभृता भागवतोत्तमाः । अथ किमु 
वक्तव्यं स्वयं गदाधरः तीर्थानि तीर्थाकुरूते 
इति अतस्तदर्थं श्रीरामकृष्णदेवो 
वाराणसीबृन्दावनाद्यनेकतीर्थक्षेत्राणि 
सन्ददर्श मथुरा- नाथेन सह । गयाक्षेत्रं तु 
न गतवान् देहोत्सर्गशङ्कया गयापतेरवतारत्वा- 
त्स्वस्य । सुसमाप्ता च यात्रा । ।
</p>

<p class="numbers" id="15">
 १५
</p>

<p class="title">
 कामारपुकुरं प्रति पुनरागमनम्
</p>

<p>
द्वादशवर्षपर्यन्तं कृताविरतसाधनफलात् 
श्रीरामकृष्णदेवस्य देहारोग्यं 
शिथिलीभूतम् । अतस्तद्वृद्धये 
क्रिस्ताब्दे १८६८तमे संवत्सरे स्वग्रामं कामारपुकुरं 
गतवान्, अनारब्धलोकशिक्षाकार्यत्वात् 
तदर्थ- मारोग्यलाभस्य महदावश्यकत्वाच्च । 
तेन सह गतौ भैरवीहृदयरामौ च । 
भैरवी तु स्वल्पकालानन्तरं वाराणसीं जगाम ।
</p>

<p>
तत्रावसत् श्रीरामकृष्णः संवत्सरमेकम् । 
पञ्चदशवर्षाया श्रीसारदा- मणिदेवी 
च तत्रागच्छत् पत्युः परिचर्यायै 
स्वशिक्षायै च । परमाद्वैतानुभूतिं 
प्राप्तवानपि तीव्रतमवैराग्यवानपि 
श्रीरामकृष्णदेवः प्रदीपवार्ति- 
संस्करणादिसामान्यव्यवहारकार्यादारभ्य 
भगवद्ध्यानसमाधिपर्यन्तं समस्तं 
तां शिक्षितवान् लोकशिक्षार्थम् । सर्वव्यवहारसारभूतमुपदेशं 
च दत्तवान् सूत्ररूपेण ।
</p>

<p class="verse">
 ' यथा यत्र तथा तत्र यथा यदा तथा 
तदा । <br />
	यं यथा प्रति वर्तेत तं तथा प्रति वर्तनम् ।।' इति ।
</p>

<p>
 शिक्षयैतया धन्या सती श्रीसारदामणिस्तमनुभवमेवं 
वर्णयामास संक्षेपतः ' तदा मे हृदि आनन्दपूरितघटः 
स्थित इति अनुभवन्त्यासम् ' इति ।
</p>

<p>
पुनरागतो दक्षिणेश्वरं श्रीरामकृष्णदेवः 
तत्क्षेत्रप्रदेशं चरणार्पणेन तत्तीर्थमवगाहनेन 
तदधिदेवीं करमर्शनेनाधिकं 
पवितुम् । देव्या आहूतः सन् एतन्मध्ये 
मथुरानाथः स्वर्गलोकं जगाम (क्रिस्ताब्दे 
१८७१तमे संवत्सरे) ।
</p>

<p class="numbers" id="16">
 १६
</p>

<p class="title">
 दक्षिणेश्वरे श्रीसारदामणिः
</p>

<p>
'भर्ता मामाह्वयिष्यति अद्य वा 
श्वो वा' इत्यौत्सुक्यभरिता श्रीसारदामणिः 
पितृगृहे तिष्ठन्ती कालं निनाय । आह्वानस्य 
तु छायाऽपि न दृष्टा । एतन्मध्ये चित्तविभ्रान्तो 
भर्ता विचित्रं जीवनं वहतीति वार्तां श्रुत्वा 
तदुपलक्षितमात्मविषये प्रवृत्तमुपालम्भं 
च निशम्य अतीव दुःखाक्रान्तचित्ता 
सा स्वयमेव पतिदेवं द्रष्टुं तस्य शुश्रूषां 
च कर्तुं प्रतस्थे । दक्षिणेश्वरं पित्रा 
सह आगतां तां श्रीरामकृष्णदेवः प्रीतिपूर्वकं 
सत्कृत्योक्तवान् ''आ! बहुविलम्बमागताऽसि 
यतो मे मथुरानाथो नास्त्यद्य! को 
वा तव परिचर्यां कर्तुमर्हति!'' 
इति । पत्युरेतां सहजां प्रीतिमुपलभ्याश्वस्ता 
बभूव सा, 'स तदवस्थ एव यस्यामवस्थायामहं 
तं पूर्वं दृष्टवती' इति । अपि तु पतिसन्दर्शनार्थं 
क्रमितदुर्गमदूरत्वात् सा तन्वङ्गी 
व्याधिपीडिताऽऽसीत् । तस्मात् श्रीरामकृष्णदेवः 
स्वकक्षे एव तस्या आवसत्यर्थं व्यवस्थामकरोत् । 
प्रकृतिं गतायां तस्यां प्रेषयामास 
च 'नहबत्'-आख्यगृहं यत्र स्वमाता चन्द्रमणिदेवी 
अवसत्तदा । ।
</p>

<p class="numbers" id="17">
 १७
</p>

<p class="title">
 षोडशीपूजा
</p>

<p>
तदागमनादूर्ध्वं कतिपयमासानन्तरं 
वैशाखमासेऽमावस्यायां तिथौ 'फलहारिणी-कालीपूजा' 
इति प्रथिते दिनाङ्के श्रीरामकृष्णदेवः 
षोडशी- पूजाया अनुष्ठानं कर्तुमियेष । 
तदर्थं समस्तपूजोपकरणं स्वकक्षे 
सज्जीकर्तुं स हृदयराममनुशशास । 
आदिष्टा च सारदादेवी रात्रौ पूजा- समये 
भर्तुर्गृहगमनाय । पूर्वनिर्दिष्टकाले 
पूजाऽऽरब्धा । श्रीसारदादेवी च मुग्धबालिकावत् 
तत्रासीना ददर्श तां पूजां सकुतूहलम् । आचमनप्राणायामादि-प्राथमिकक्रियाः 
समाप्य श्रीरामकृष्णदेवो मुख्यां 
षोडशोपचारपूजामारब्धुकामो 
भावमुखे स्थितस्सन् सहसाऽऽदिदेश सारदादेवीं 
कालिकादेवीस्थाने आसनमलङ्कर्तुम् । 
एतन्मध्ये स्वयमपि योगारूढा सती 
श्रीसारदामणिः तथैव चकार यथाऽऽदिष्टा 
 । प्रवृत्ता उपचारा एकैकशस्तस्या 
एव । पूजाभिवृद्ध्यानुगुणं तस्याः समाधिरपि 
प्रगाढमभूत् । एवमेव श्रीरामकृष्णदेवस्यापि । 
अन्ते पूजको रामकृष्णः पूजिता सारदामणिश्च 
गभीरे समाधावेकीबभूवतुः । देहातीतात्मैक्यानु- 
भवेनैतेन तावुभौ जगतः पितरावभूताम् । 
चिरकालानन्तरं प्रकृतिं गतो 
रामकृष्णदेवः स्वस्य जपमालां तत्पादे 
निक्षिप्य तन्मूलकं निजार्जित- सकलसिद्धीश्च 
समर्प्य सप्रणामं तुष्टवे-
</p>

<p class="verse">
 	सर्वमङ्गलमाङ्गल्ये शिवे 
सर्वार्थसाधिके । <br />
	शरण्ये त्र्यम्बके गौरि नारायणि नमोऽस्तु 
ते ।।
</p>

<p>
 इत्यादिना देवीस्तोत्रेण । औपनिषद 
ऋषिसत्तमः पुरा यद् घुष्टवान्-
</p>

<p class="verse" >
 	'त्वं स्त्री त्वं पुमानसि 
		त्वं कुमार उत वा कुमारी । <br/>
	त्वं जीर्णो दण्डेन वञ्चसि 
		त्वं जातो भवसि विश्वतोमुखः' । ।
</p>

<p class="reference">
 (श्वेताश्वतरोपनिषत् ४. 
३)
</p>

<p>
 इति तदद्य पुनरेव प्रमाणीकृतं 
खलु?
</p>

<p class="numbers" id="18">
 १८
</p>
 
<p class="title">
 सारदारामकृष्णयोरदृष्टपूर्वसम्बन्धः
</p>

<p>
महाद्भुतोऽदृष्टपूर्वश्चैष 
सम्बन्धः श्रीसारदारामकृष्णयोर्यत्र 
दैहिक- संयोगस्य गन्धोऽपि नासीत् । 
विवाहात् किञ्चित्कालोत्तरं श्रीरामकृष्ण- 
देवः कालिकामात्रे निवेदयामास-'एतस्याः 
सारदायाः मनसः कामादि- भोगलालसाः 
उत्पाट्या तां निष्कलङ्कां कुरू!' इति । 
तदेतत् सम्पूर्णं सफलीकृतम् । 
कथम्? उच्यते-सभार्यः श्रीरामकृष्ण 
इति श्रुत्वा तोतापुरी उक्तवान् एकदा 
'तेन किम् ? ब्रह्मणि सञ्चरन्मानसस्य 
देहातीतात्मदृष्टेस्तव न कोऽपि 
बाधस्तेन!' इति । अथ भार्याया मनसा सहात्ममनसोऽपि 
परीक्षा भवत्वेवेति चिन्तयन् श्रीरामकृष्णोऽधुना 
स्वशय्यामपि सम्भक्तुमनुज्ञां दत्तवान् 
तस्यै । निद्रां गतायां तस्यां 'यद्देहभोगार्थं 
सर्वे लोका उन्मत्ताः सोऽत्रैवास्ति । त्वं 
त्वेनं स्पृहयसि? अथवा सच्चिदानन्दं भगवन्तमन्तर्यामिणं 
यदास्वादलेशेनापि अतद्वस्तु- 
भोगवासना भस्मीक्रियते भृशम्?' 
इति स्वमानसं पृच्छन् तद्देहं स्प्रष्टुमुपससार । 
किन्तु तत्क्षणमेव गाढसमाधिमभाक्षीत् ।
</p>

<p>
अथोऽन्यदा भर्तुः पादसंवहनं कुर्वती 
सारदा तं पप्रच्छ 'आर्यपुत्र! भवत्पाणिगृहीतां 
मां भवान् कथं पश्यति?' इति । 'या जननी 
एतद्देहप्रसवित्री या च भवतारिणीमन्दिरस्था 
एतत्करसंपूजिता निखिल- जगज्जननी 
सैवाधुना मम पादौ सेवमानाऽप्यास्ते!' इति 
झटित्युक्तवान् अस्तसमस्तभेदः 
श्रीगुरूः ।
</p>

<p>
कदाचित् श्रीरामकृष्णोऽपि 
पृष्टवांस्तां 'तव पाणिः मया गृही- तत्वाद्यदीच्छसि 
त्वं संसारिणीव भवितुं सिद्धोऽस्म्यहं तत्पूरणाय । 
मे मनस्तु भगवतीपादयोः पुरैव समार्पितम्!' 
इति । मन्दस्मितवदना सारदामणिरूवाच 
'नाहं भवामि कण्टको भवतः पथि! यदेव 
भवान् प्राप्य कृतकृत्योऽस्ति तदेवोच्यतां 
ममापि निःश्रेयसे!' इति । पुरा किल 
मैत्रेय्यपि एवमेव स्वभर्तारमुवाच 
याज्ञवल्क्यम् । तदत्र स्मर्तव्यम् ।
</p>

<p>
भगवान् बुद्धदेवः श्रीकृष्णचैतन्यदेवश्च 
प्राक् संन्यासादुद्वाहितौ; किन्तु 
प्रव्रजनादूर्ध्वं तौ द्वावपि स्वभार्याभ्यां 
वियुक्ताववसताम् । श्रीरामकृष्णदेवस्तु 
स्वभार्यां न निराकरोत् । प्रत्युत 
तां प्रीत्या स्वीकृत्य गृहकृत्यादिब्रह्मविद्यापर्यन्तं 
सर्वं शिक्षयाञ्चकार । नैतावदेव, 
अष्टमास- पर्यन्तं दीर्घकालं स्वशय्यामपि 
संविभक्तुमनुमातिं दत्तवान् । 
एवमपि तौ द्वावप्यस्खलितब्रह्मचर्यावेव 
सन्तावासतुः । एतादृशो महानद्भुतो विशेषोऽदृष्टपूर्व 
इत्युक्तं चेत् तार्हि तस्मिन् काचिदप्युत्प्रेक्षा 
नास्त्येव । ।
</p>

<p class="numbers" id="19">
 १९
</p>

<p class="title">
 शिष्याणामागमनं तच्छिक्षणं 
च
</p>

<p>
श्रीरामकृष्णदेवोऽतिमानुषसाधनद्वारा 
यां दैवीमाध्यात्मिकीं संपद- मार्जितवान् 
तां सत्पात्रे निक्षेप्तुं कालः सन्निहितः । तदर्थमबाधितं 
स्वातन्त्र्यमत्यन्तमपेक्षितमिति 
हृदयरामो दक्षिणेश्वरान्निर्गमितवान् 
दैवात् । स कञ्चिदपराधं कृत्वा मथुरानाथस्य 
पुत्रस्य त्रैलोक्यनाथस्य क्रोधपात्रं 
भूत्वा ततो निरगच्छत् । श्रीरामकृष्णदेवस्य 
गुरूपात्राविर्भावार्थं रङ्गभूमिरेवं 
सज्जीकृता ।
</p>

<p>
सच्छिष्याणामागमनाय 
तेभ्यश्च स्वार्जितानुभूतिरूपैश्वर्यप्रदानाय 
परमव्याकुलान्वितः श्रीरामकृष्णदेवः 
कदाचित् तत्रस्थमुद्यानगृहमारूह्यो- 
च्चैर्घोषयाञ्चकार ''हे मम 
पुत्राः । क्व स्थ यूयं सर्वे ? आगच्छताद्यैव! 
युष्मदर्थमहं बहुसन्तप्तहृदयोऽस्मि!'' 
इति । निजार्भकदर्शनार्थं माता वा मित्रदर्शनार्थं 
मित्रं वा प्रियदर्शनार्थं प्रिया 
वा न जात्वप्येवमभिकांक्षति ।
</p>

<p>
वीतरागहृदयोदितमेतदाह्वानं 
भावीशिष्याणां हृदयानि अगोचरं 
सदेवास्प्राक्षीत् । एकैकशस्ते सर्वे 
आगन्तुं प्रवृत्ताः । रामचन्द्रदत्त-मनो- 
मोहनमित्र-महेन्द्रनाथगुप्त-सुरेन्द्रनाथमित्र-गिरीशचन्द्रघोषादि 
गृहस्थ- भक्ताः लाटु-राखालचन्द्र-नरेन्द्रनाथ-तारकनाथ-शरच्चन्द्र-शशिभूषण- 
हरि-बाबूरामादि-भविष्यत्संन्यासिशिष्याश्च 
क्रिस्ताब्दे १८८४ तमात् संवत्सरात्प्रागेव 
सम्मिलिता गुरूपादाम्बुजयोः  । शनैष्१७३>शनैस्तान् 
शिक्षयितुं प्रववृते च श्रीगुरूः । 
गृहमेधिनो, गृहत्यागार्हान् निरङ्कितसंसारसंस्कारांश्च 
तत्तदुचिते साधनामार्गे प्रवर्तयामास ।
</p>

<p>
श्रीरामकृष्णदेवस्य सन्देशप्रसारणं 
कृतवत्सु तच्छिष्येषु विवेका- 
नन्दस्वामी (नरेन्द्रनाथः) महेन्द्रनाथगुप्तश्च 
प्रमुखौ । श्रीरामकृष्णः सूत्रकार 
इति वदेच्चेत्तार्हि विवेकानन्दस्वामी 
भाष्यकार इति वक्तव्यम् । महेन्द्रनाथस्तु 
वेदकल्पं श्रीरामकृष्णदेवस्योपदेशं 
प्रति व्यासायितः इति ज्ञेयस्तत्सङ्ग्राहकत्वात् । 
विना ताभ्यां प्रायशः श्रीरामकृष्णो 
जगतोऽ- दृश्योऽभविष्यत् पर्वतेनाप्रतिबद्धोऽत 
एव मोघो मेघ इव । ।
</p>

<p class="numbers" id="20">
 २०
</p>

<p class="title">
 लीलानाटकस्य चरमोऽङ्कः
</p>

<p>
अविरततपोद्वारा पेशलीकृतस्तस्य 
देहोऽधुना निरन्तरवाग्व्यापार- रूपोपदेशेन 
ततोऽप्यधिकतरं जर्जरितो बभूव । 
तत्फलात्कण्ठे मांसार्बुदमुदितं दृष्टम् 
(क्रिस्ताब्दे १८८५तमे संवत्सरे) । चिकित्सार्थं 
काशीपुराख्ये प्रदेशे गृहमेकं भाटकेनादाय 
तत्र श्रीरामकृष्णदेव- मानिन्युर्भक्ताः । 
सुप्रसिद्धभिषज आहूताः । ते च रोगशमनाय 
महाप्रयत्नं चक्रिरे । श्रीरामकृष्णोऽपि 
भैषज्यपथ्यादिविषये तैरादिष्टान् 
सर्वान् नियमान् पालयामास मुक्त्वा द्वौ । 
कण्ठस्थत्वाद्रोगस्य तदुल्बणकारी 
वाग्व्यापारो निषिद्ध इति रोगहारिणः । 
हृदयस्थत्वात्कृपायाः संसारपङ्क- 
निमग्नजीवलोकान् प्रति, विना 
वाग्व्यापारं तदभिव्यक्तेरशक्यत्वाच्च 
पतत्यपि शरीरे ज्ञानवितरणं कुर्यामेवेति 
भवरोगहारी सद्गुरूः । एतत्प्रथम- 
मुल्लङ्घनम् । वारं वारं समाधिप्राप्तिस्तु 
द्वितीयमुल्लङ्घनम् । रोगतच्चिकित्सकयोर्मध्ये 
तुमुलं युद्धमभवत् । श्रीगुरूतच्छिष्याणां 
मध्ये च । रोगोऽशमनीय इति ज्ञानाद्भीत्वा 
तच्छमनं स्वयोगबलेनैव कुर्याः, 
तथैव रोगशमनं साध्यमिति नरेन्द्रस्तमपृच्छदेकदा । 
कृत्स्नं मनो भवतारिणीमातुः पादयोः 
पुरैवार्पितत्वात् तदेतत्सुतरां न साध्यमिति 
प्रत्यवदत् गुरूदेवः । अन्ते शिष्यस्य 
प्रीतिपूर्वकाग्रहेण प्रयुक्तः 
श्रीराम- कृष्णदेवः श्रीमातुः 
पादयोस्तेषां विज्ञापनं निवेदयामास । 
स्वल्पकाला- नन्तरं शिष्यमाहूयैवमुक्तवान्-'युष्मद्याचनाप्रेरितोऽहं 
श्रीमातरमेवं पृष्टवान् ''एतन्मुखेन 
किञ्चिदप्याहारसेवनं न साध्यम्, 
किं कुर्याम्?'' इति । युष्मान् सर्वान् 
दर्शयित्वा सोवाच जगन्माता ''एतैः सर्वैर्मुखैस्त्व- 
मेवाश्नन्नासीः एकेन मुखेनाशितुं 
न शक्तश्चेत्तेन किम्?'' इति । अतो 
बहुलज्जितोऽस्मि!' इति । तच्छ्रुत्वा 
नरेन्द्रः परमाश्चर्यप्रतिबद्धवाग् 
बभूव ।
</p>

<p>
पञ्चवर्षेभ्यः प्रागेव श्रीरामकृष्णदेवः 
सारदामणिमुक्तवान्- 'यदाऽहं 
कल्कत्तानगर्यां रात्रीः क्षपयिष्यामि, 
यदा च केवलं पायसमेवाहारो भविष्यति 
तदा मे लीलाया अन्तवेलाऽऽगतेति विद्धि' 
इति  । तत्सर्वमक्षरशः सत्यमभवत् । ।
</p>

<p class="numbers" id="21">
 २१
</p>

<p class="title">
 कल्पतरूः
</p>

<p>
क्रिस्ताब्दे १८८६ तमसंवत्सरस्य प्रथमे 
दिने श्रीरामकृष्णः स्वगृहाद्बहिरागत्य 
तत्र समीपे तिष्ठन्तं गिरीशचन्द्रमुवाच-''गिरीश! 
अथ केन प्रत्युक्तस्त्वमहं भगवतोऽवतार 
इत्युक्तवान् ? कमेव महिमानं दृष्ट्वा 
मयि वदन्नासीरेवम्?'' इति । श्रीरामकृष्णदेवो 
भगवतो नारायणस्यैव अपरावतारः 
इति गिरीशः पदे पदे घुष्टवान् । अत एवैष प्रश्नप्रसङ्गः । 
हिमवत्पर्वतसदृशश्रद्धाभक्तियुक्तो 
गिरीशस्तु निर्भाकः सगद्गदमुवाच-
</p>

<p class="verse">
 	व्यासेन महिमा यस्य वाल्मीकिमुनिना 
तथा ।<br />
	अनिरूक्तस्तमद्याहं वर्णयामि 
कथं प्रभो ।। इति ।
</p>

<p>
 तच्छ्रद्धावशीकृतस्सन्  श्रीरामकृष्णदेवस्तं  तथा  तत्रासीनानितरांश्च 
अनुजग्राह विविधविचित्राध्यात्मिकानुभवदानेन । 
कल्पतरूवत् तत्त- दिष्टार्थदानेन 
श्रीरामकृष्णोऽपि कल्पद्रुमायितः । 
अद्याप्येष दिवसः 'कल्पतरूदिनम्' 
इति विख्यातः उत्सवरूपेणानुष्ठीयते । ।
</p>

<p class="numbers" id="22">
 २२
</p>

<p class="title">
 महासमाधिः
</p>

<p>
काले रोगः उल्बणतरो जातः । श्रीरामकृष्णोऽपि 
परिनिर्वाणा- त्पूर्वमेव नरेन्द्रप्रमुखान् 
सर्वान् भविष्यत्संन्यासिशिष्यान् 
शिक्षयितुं प्रवृत्तः । एकदा नरेन्द्रोऽद्वैतानुभूतियुक्तं 
निर्विकल्पाख्यं समाधिं प्राप्तवान् स्वसाधनबलाद्गुर्वनुग्रहपूर्वकात् । 
तदनन्तरं श्रीरामकृष्णदेवस्तं प्रत्युक्तवान् 
'अलमेतेनेदानीम् । एषोऽनुभवसंस्कारो 
ममान्तः तालेन बद्ध इव वर्तते । बहुकार्याणि 
कर्तव्यानि त्वया लोकसंग्रहार्थम् । 
तदुपरिष्टादेव पुनस्तमनुभवं प्राप्स्यसि!' 
इति ।
</p>

<p>
सर्वेषां शिष्याणां मध्ये नरेन्द्रनाथ 
एवाग्रेसरो मम सन्देशं जगति प्रसारयितुं 
शक्तश्चेति दृष्ट्वा श्रीरामकृष्णदेवस्तमेव 
नेतारं कृत्वा तं प्रत्यवोचत्-'नरेन्द्र! 
एतेषां भाविसंन्यासिशिष्याणां संरक्षणभारं 
त्वयि न्यस्यामि । तान् सर्वानेकत्र 
सङ्गृह्य शाधि! तत्साहाय्येन च, दुरवस्थां 
प्राप्तमेनं सनातनधर्मं पुनरूज्जीवयस्व । 
एतन्मम परमानुशासनम्!' इति ।
</p>

<p>
तन्महाकार्यनिर्वहणाय 
लोकगुरूः श्रीपरमहंसदेवस्तं 
शिष्याग्रणीं नरेन्द्रनाथं स्वार्जितनिखिलतपश्शक्तिभिर्बभार । 
तत्कथमिति वर्ण्यते- चरमसमाधेः 
किञ्चित्कालात् पूर्वं श्रीरामकृष्णो 
नरेन्द्रमाहूय निकषोप- वेशयित्वा 
तद्दृष्टौ स्वदृष्टिं संस्थाप्य समाधिं प्राप । 
विद्युदिव काचिदतीन्द्रियशक्तिरात्मानं 
प्रविष्यन्त्यास्ते इत्यनुभूतवान् 
नरेन्द्रः । क्षणात्सोऽपि निस्संज्ञोऽभूत् । 
बहुकालानन्तरं यदोत्थितचित्तस्तदाऽश्रूणि 
विमोचयन्तं श्रीगुरूं ददर्श । उक्तवांश्च 
श्रीगुरूः 'हन्तेदानीं दरिद्रोऽस्मि युष्मदर्थं 
दत्तसकलतपोधनत्वात्! भवांस्त्वेतेन 
जगदुद्धारणं कर्तुमर्हति!' इति । गुरूकृपाभिभूतमनाः 
शिष्यवर्यस्तु दण्डवत्प्रणाममकार्षात् ।
</p>

<p>
स्थूणानिखननन्यायेन श्रीरामकृष्णपरमहंसदेवस्याद्भुतं 
माहात्म्यम् अवतारत्वञ्च भूयो भूयः 
स्थापितमपि तन्निर्वाणात् त्रिभ्यो दिनेभ्यः 
प्राक् काचिच्छङ्कापिशाची 
नरेन्द्रस्य चित्तमाविवेश-'आसन्नमृत्यू 
रोगाकुली- कृतकलेवर एष 
इदानीमहम् अच्युतस्य भगवतोऽवतार 
इति घोषति चेत् तार्हि विश्वसिमि!' इति । 
उदितमात्रायामाशङ्कायां श्रीरामकृष्ण- 
देवः उवाच-''आ! माणवक! अधुनाऽपि 
सर्वपरिश्रमान्तेऽपि संशय्यते 
त्वया? शृणुष्व! यो दाशरथी रामो यश्च 
वासुदेवः कृष्णः स एवात्र देहे रामकृष्णो 
भवन्नास्ते । न तु तवाद्वैतवेदान्तदृष्ट्या 
!'' इति । तन्निशम्य सविस्मयो नरेन्द्रो 
लुण्ठितशङ्को लज्जिताधोवदनश्चाभूत् ।
</p>

<p>
लोकसङ्ग्रहार्थं स्वीकृतस्य 
लीलाविग्रहस्योत्सर्गदिनं प्राप्तम् । 
तच्च पञ्चाङ्गानुसारि निश्चितं तेनैव 
 । स च क्रिस्ताब्दे १८८६तमे संवत्सरे आगष्टमासे 
१५ दिनाङ्कः । सायङ्काले श्रीरामकृष्णदेवस्य 
नाडीस्पन्दनं मन्दगत्यभूत् । श्वासप्रश्वासौ 
च विषमावभूताम् । मध्यरात्रेरूर्ध्वं 
योग- शक्त्या प्राणं भ्रुवोर्मध्ये 
सम्यगावेश्य दृष्टिं च तत्र निधाय 
'ॐ कालि!' इति त्रिवारं स्पष्टमुच्चार्य 
महासमाधिं प्रविवेश । तां वार्तां श्रुत्वा 
'अम्ब! कालि! कोऽपराधो मे यस्मान्मामेवं 
त्यक्त्वा गतवत्यसि!' इत्याक्रोशं 
कृतवती सारदामणिदेवी । दुःखोद्रेकं 
सोढुमशक्नुवन् नरेन्द्रो बहिर्दधाव ।
</p>

<p>
परेऽहनि सायङ्काले सहस्त्रेषु भक्तेषु 
पश्यत्सु शरीरदहनक्रिया समाप्ता । 
चित्ते तच्चित्रं हृदये तद्विरहशोकं 
च विधृत्य सर्वे स्वस्थानानि जग्मुः ।
</p>

<p>
नातिचिरेण नरेन्द्रादिषोडशशिष्याः 
संन्यासाश्रमं स्वीचक्रिरे । एकत्र 
सम्मिलिताः सन्तः श्रीरामकृष्णमहासङ्घं 
स्थापयित्वा सनातनधर्मस्य पुनरूज्जीवनाय 
यथाशक्ति व्यवसायं चक्रुः । ।
</p>

<p class="numbers" id="23">
 २३
</p>

<p class="title">
 श्रीरामकृष्णपरमहंसोपनिषत्
</p>

<p>
अथ श्रीरामकृष्णपरमहंसोपनिषदं व्या&#x030E;ख्यास्या&#x0952;मः । सैषाेऽपरोक्षानुभवरूढा साधनप्र&#x093A;धाना&#x0952; च ।
</p>

<p>
निर्गुणं निराकारं च प&#x093A;रं ब्र&#x0952;ह्म । तदे&#x0952;व भ&#x093A;क्तजना&#x0952;नां शीतलभक्तेः प्र&#x093A;भावा&#x0952;त् सगुणः साकारः प&#x093A;रमेश्व&#x0952;रो भ&#x0952;वति हि&#x0952;ममि&#x093A;व ज&#x0952;लात् शैत्या&#x030E;त् । स एव प&#x093A;रमेश्व&#x0952;रो निखिलजगद&#x093A;न्तर्यामी&#x0952; च ।
</p>

<p>
राम-कृष्ण-शिव-विष्णु-गाड्-अल्ला इत्यादि विविधनाम&#x093A;भिर्निर्दि&#x0952;ष्टं प&#x093A;रं तत्त्वमपि स&#x093A; ए&#x0952;व । स एव लक्ष्मी-दुर्गा-काली-सरस्वतीत्यादि देवीनामभिरपि&#x093A; निर्दि&#x0952;श्यते ।
</p>

<p>
व्य&#x0952;व&#x0952;हा&#x0952;र&#x0952;द&#x0952;शा&#x0952;यां यत्र&#x093A; पुरुषो&#x0952;ऽज्ञो द्वैतमि&#x093A;व पश्यति&#x0952; तदा का&#x030E;ल्यादिदे&#x0952;व्यः प&#x093A;रस्यै&#x0952;व ब्रह्मणः शक्तय इति&#x093A; मन्त&#x0952;व्यम् । दाहिका शक्ति&#x093A;र्यथा&#x0952;ऽग्नेः । वस्तुतस्तु तयोरत्यन्तमभेद&#x093A; ए&#x0952;व । 
</p>

<p>
परमेश्वरदर्शनमेव मानवजीवनस्य चर&#x093A;मोद्दे&#x0952;शः तथैव मुक्ते&#x030E; साध्य&#x0952;त्वात् । परमेश्वरस्तु द्रष्टुं स्प्रष्टुं च&#x093A; श&#x0952;क्यः । तेन सहालापोेऽपि&#x093A; सा&#x0952;ध्यः । सर्वे धर्माः समानास्तमेव गम&#x093A;यन्ति&#x0952; च ।
</p>

<p>
अपि तु मायाजवनि&#x093A;काच्छ&#x0952;न्नः सः सुखेन द्रष्टु&#x093A;ं न ल&#x0952;भ्यः । कामकाञ्चनकामनै&#x093A;व मा&#x0952;या । तदप&#x093A;गमे सः स्वयमे&#x093A;वाविर्भ&#x0952;वति मेधापायें&#x030E;ऽशुमानि&#x0952;व । ज्ञानमिश्रितभक्तिश्च मायाना&#x093A;शोपा&#x0952;यः । स एव सर्व&#x093A;मित्य&#x0952;तो दीन-दरिद्र-रोगि-अज्ञादीनां ना&#x093A;राय&#x0952;णदृष्ट्या सेवाऽपि अद्यतनकालेऽनुत्त&#x093A;मोपा&#x0952;यश्चित्तशु&#x093A;द्धिद्वा&#x0952;रा तं सा&#x030E;क्षात्क&#x0952;र्तुम् ।
</p>

<p>
कथञ्चित् तं ज्ञा&#x030E;त्वा दृ&#x0952;ष्ट्वा स्पृ&#x0952;ष्ट्वा भवबन्धना&#x030E;द्विमुक्ता भ&#x0952;वत । विमुक्ता भव&#x093A;तेत्युप&#x0952;निष&#x093A;त् ।।
</p>

<p class="e">
 ॐ  शान्तिः&#x0952; शान्तिः&#x0952; शान्तिः&#x0952;।।
</p>

<p class="e">
 		यस्य वीर्येण कृतिनो वयं  च भुवनानि च । <br />
		रामकृष्णं सदा वन्दे शर्वं स्वतन्त्रमीश्वरम् ।। <br />
		योऽहं ममास्ति यत्किञ्चिद् इहलोके  परत्र च । <br />
		तत्सर्वं भवतो नाथ पदयोरार्पितं मया ।।
</p>
</div>
</body>
</html>
